༄༅། །གདུལ་ཞིང་སྣོད་བཅུད་ཀྱི་འཇིག་རྟེན་རིམ་པར་ཕྱེ་བ། །
མཛད་པ་པོ། འཇམ་མགོན་ཀོང་སྤྲུལ་བློ་གྲོས་མཐའ་ཡས།
དང་པོ་ཀླད་ཀྱི་དོན་ལ་གསུམ། གཞུང་གི་ལུས་རྣམ་པར་གཞག་པའམ་ཐ་སྙད་རྟོགས་པའི་ཕྱིར་མིང་བསྟན་པ། བརྩམ་པ་ལ་བར་ཆད་མི་འབྱུང་ཞིང་དམ་པའི་རྗེས་འཇུག་ཏུ་ཤེས་པའི་ཆེད་དུ་མཆོད་པར་བརྗོད་པ། བརྩམ་པ་མཐར་ཕྱིན་ཅིང་དགོས་པ་མཐོང་བའི་དོན་དུ་དམ་བཅའ་བའོ། །དང་པོ་མིང་བསྟན་པ་ལ་གསུམ། མིང་དངོས་སྐད་གཉིས་ཤན་སྦྱར་དུ་བསྟན་པ། དེའི་དོན་བཤད་པ། དེ་ལ་ལོག་རྟོག་བསལ་བའོ། །དང་པོ་༼མིང་དངོས་སྐད་གཉིས་ཤན་སྦྱར་དུ་བསྟན་པ་༽ནི།
རྒྱ་གར་སྐད་དུ། ཡཱ་ན་སརྦ་མུ་ཁེ་བྷྱཿས་མུ་ཙྪ་ཡ་པྲ་བ་ཙ་ནཾ་
རཏྣ་ཀོ་ཥ་ཏྲི་ཤིཀྵ་སུ་དེ་ཤི་ཀཱ་ཤཱ་སྟྲཾ་སརྦ་ཛྙེ་ཡ་སྥ་ར་ཎ་ནཱ་མ།
ཞེས་པ་སྟེ། ཡུལ་རྒྱ་ཆེ་ཞིང་ཆས་གོས་ཀྱི་གཙོ་བོ་ཁ་དོག་དཀར་པོ་ལ་བྱེད་པས་རྒྱ་གར་རམ་སངས་རྒྱས་འཕགས་པ་བྱོན་པའི་ཡུལ་འཕགས་ཡུལ་དུ་གྲགས་པར་ལེགས་སྦྱར་རང་བཞིན་ཟུར་ཆག་ཤ་ཟ་སྟེ་སྐད་རིགས་ཆེན་པོ་བཞི་ཡོད་པའི་གཙོ་བོ་སཾ་སྐྲྀ་ཏ་ལྷའི་སྐད་དུ་བརྗོད་པ་དེ་བོད་སྐད་དུ་བསྒྱུར་ན། ཡཱ་ན་ཐེག་པ། སརྦ་མུ་ཁེ་བྷྱཿསྒོ་ཐམས་ཅད་ལས། ས་མུ་ཙྪ་ཡ་ཀུན་ཏུ་བཏུས་པ། པྲ་བ་ཙ་ནཾ་གསུང་རབ། རཏྣ་ཀོ་ཥ་རིན་པོ་ཆེའི་མཛོད། ཏྲི་ཤིཀྵ་བསླབ་པ་གསུམ། སུ་དེ་ཤི་ཀཱ་ལེགས་པར་སྟོན་པ། ཤཱ་སྟྲཾ་བསྟན་བཅོས། སརྦ་ཛྙེ་ཡ་ཤེས་བྱ་ཀུན་ནམ་ཐམས་ཅད། སྥ་ར་ཎ་ཁྱབ་པའམ་འཕྲོ་བའི་དོན་ཅན། ནཱ་མ། ཞེས་བྱ་བའོ། །འདིར་དྲུག་སྒྲ་གསུམ་མི་འབྱུང་བ་ནི་ལེགས་སྦྱར་ལ་ཚིག་སྡུད་ཀྱི་དབང་དུ་བྱས་པའོ། །
གཉིས་པ་༼དེའི་དོན་བཤད་པ་༽ལ་གསུམ། དོན་ཐད་ཀར་བཤད་པ། དེ་ཉིད་རྩིས་འགོ་ལྔ་དང་སྦྱར་བ། འགྲེལ་ཚུལ་ངོས་བཟུང་བའོ། །དང་པོ་༼དོན་ཐད་ཀར་བཤད་པ་༽ནི།
རྣམ་པའི་དབང་དུ་བྱས་ན། སོར་བཞག་ལྷ་མིའི་ཐེག་པ་དང༌། སངས་རྒྱས་པའི་ཐེག་པ་གསུམ་མམ་ཐེག་རིམ་དགུའི་རྣམ་གྲངས་སྟོན་པའི་གཞུང་ལུགས་ཀུན་ལས་གཅེས་པར་བཏུས་པ་སྟེ། སྐབས་འདིའི་སྒོ་མོ་ནི་རྣམ་གྲངས་ཀྱི་དོན་ཏོ། །ངོ་བོའི་དབང་དུ་བྱས་ན། དེ་བཞིན་གཤེགས་པའི་གསུང་རབ་དངོས་དང་དེའི་རྗེས་སུ་འབྲེལ་བའི་གཞུང་ལུགས་རྣམས་ཀྱི་བཤད་ཚུལ་གཙོ་ཆེ་བ་རྣམས་ཉེ་བར་འདུས་པས། བསྟན་བྱའི་རིན་པོ་ཆེ་དེ་དག་འདི་ལ་ཆུད་པའམ། འདི་དེ་དག་ལ་ཡོད་པས་མཛོད་ཀྱི་ཐ་སྙད་སྦྱར་ཞིང༌། རང་བཞིན་ནི། ལྷག་པ་ཚུལ་ཁྲིམས་དང་སེམས་དང་ཤེས་རབ་ཀྱི་བསླབ་པ་གསུམ་པོ་གསལ་ལ་མ་ཚང་བ་མེད་པ་ལེགས་པར་སྟོན་ཅིང༌། ཉོན་མོངས་པའི་དགྲ་ལས་འཆོས་ཤིང་ངན་འགྲོའི་སྲིད་པ་ལས་སྐྱོབ་པའི་ཡོན་ཏན་དང་ལྡན་པ་དྲུག་བྲལ་སུམ་ལྡན་གྱི་བསྟན་བཅོས་ཏེ། མིང་དེ་གསུམ་ནི་བརྗོད་བྱ་གཙོ་བོར་བྱས་པ་ཡིན་ལ། ནམ་མཁས་དངོས་པོ་སོ་སོར་རྟོག་པའི་གོ་འབྱེད་པ་བཞིན་དུ་གཞུང་འདིས་ཀྱང་ཤེས་བྱ་ཇི་སྙེད་པ་སོ་སོར་རྟོག་པའི་བློ་གྲོས་ཀྱི་གོ་འབྱེད་པས་ཀུན་ལ་ཁྱབ་པའམ། དེ་ལས་སྣོད་བཅུད་འཕྲོ་གཞིར་གྱུར་པ་བཞིན་འདི་ལས་ཀྱང་ཤེས་རབ་རྣམ་པ་གསུམ་འཕྲོར་རུང་བ་སྟེ། འདི་ནི་རྗོད་བྱེད་གཙོ་བོར་བྱས་པའོ། །
གཉིས་པ་༼དེ་ཉིད་རྩིས་འགོ་ལྔ་དང་སྦྱར་བ་༽ནི།
བི་ཀྲ་མ་ཤཱི་ལའི་གཙུག་ལག་ཁང་ན་བཞུགས་པའི་མཁས་པ་རྣམས་ཀྱིས་བསྟན་བཅོས་ཐམས་ཅད་རྩིས་འགོ་ཡན་ལག་ལྔ་ཡིས་འཆད་པར་བྱེད་དེ། ཇི་སྐད་དུ། འདི་ཡི་མཛད་པ་པོ་ནི་སུ། །ལུང་ནི་གར་བཏུས་ཕྱོགས་གར་གཏོགས། །སུ་ཡི་དོན་དུ་འདི་ཉིད་མཛད། །དབུ་ཞབས་བསྡུས་པའི་དོན་ནི་ཅི། །ཞེས་པ་ལྟར་ལྔ་ལས། དང་པོ་ནི། བྱ་བ་འདི་དག་གི་ཤུགས་ལས་བྱེད་པ་པོ་ཐོན་པ་སྟེ་མིང་གི་རྣམ་གྲངས་ནི་གཤམ་དུ་འཆད་པར་འགྱུར་རོ། །གཉིས་པ་ནི། ཐེག་པའི་སྒོ་ཀུན་ལས་བཏུས་པ་ཞེས་པས་འཆད། གསུམ་པ་ནི། གསུང་རབ་རིན་པོ་ཆེའི་མཛོད་ཅེས་པས་བསྟན། བཞི་པ་ལ་རང་དོན་གཞན་དོན་གཉིས་ལས་གཞན་སྐུལ་བ་པོ་སོགས་ཀྱི་དོན་དུ་མ་ཡིན་པར་རང་ཉིད་ཤེས་བྱ་ཀུན་ལ་བློ་གྲོས་སྦྱོང་བ་དང་ལྷག་པའི་བསམ་པས་ཀུན་ནས་བསླངས་པའི་ཕྱིར་ཤེས་བྱ་ཀུན་ཁྱབ་ཅེས་པས་བསྟན། ལྔ་པ་ནི། བསླབ་པ་གསུམ་ལེགས་པར་སྟོན་པའི་བསྟན་བཅོས་ཞེས་པས་དོན་བསྡུས་པའོ། །
གསུམ་པ་༼འགྲེལ་ཚུལ་ངོས་བཟུང་བ་༽ནི།
བསྟན་བཅོས་ལ་བཀའ་སྤྱི་དང་བྱེ་བྲག་གི་དགོངས་འགྲེལ་གཉིས་སུ་གྲངས་པ་ལས་འདི་ནི་ཤེས་བྱའི་གནས་ཐམས་ཅད་ལ་ཁྱབ་པའི་ཕྱིར་སྤྱིའི་དགོངས་འགྲེལ་དུ་གཟུང་བར་བྱའོ། །
གསུམ་པ་ལོག་རྟོག་བསལ་བ་ནི།
བོད་ཀྱི་བསྟན་བཅོས་ཆོས་ཅན། རྒྱ་གར་གྱི་སྐད་དུ་སྨོས་མི་རིགས་ཏེ། དེ་ནས་མ་བསྒྱུར་བའི་ཕྱིར་ཞེ་ན། དེ་ཆོས་ཅན། དེ་ལ་དེའི་སྐྱོན་མེད་དེ། འཕགས་ཡུལ་ནས་བྱུང་བའི་གསུང་རབ་དགོངས་འགྲེལ་དང་བཅས་པ་ལ་བརྟེན་ནས་འདི་ཉིད་བྱུང་བས་དེ་ལྟར་བརྗོད་པ་ཉིད་རིགས་བརྗོད་པའི་དོན་ཅན་དུ་འགྱུར་བའི་ཕྱིར། དཔེར་ན་བོད་དུ་སྐྱེས་པའི་རྒྱ་གར་གྱི་མི་རིགས་ལ་རྒྱ་གར་བ་བརྗོད་པ་བཞིན་ནོ། །དེས་ན་བོད་ཀྱི་མཁན་པོ་ཐུ་མིའི་གཞུང་དང༌། ཀུན་མཁྱེན་ཀློང་ཆེན་པའི་གསུང་རབ་སོགས་ལས་ཀྱང་ཅི་རིགས་པ་འབྱུང་བ་བཞིན། འདིར་དེ་དག་གི་ལད་མོ་ཟློ་བ་ལ་མེ་ཁྱེར་དང་ཉི་མའི་དཔེ་བཞིན་གྱུར་ཀྱང་དང་བའི་སེམས་ཀྱིས་རྗེས་སུ་སློབ་པར་འདོད་པས་འགལ་བ་མ་མཆིས་སོ། །
གཉིས་པ་མཆོད་པར་བརྗོད་པ་ལ་བཞི། དཔལ་ལྡན་བླ་མ་ལ་ལེགས་སྦྱར་སྐད་དུ་ཕྱག་བྱ་བ། ཐུབ་པའི་དབང་པོ་ལ་བསླབ་གསུམ་དང་མཐུན་པར་ཕྱག་བྱ་བ། སྨྲ་བའི་སེང་གེ་ལ་ཕ་རོལ་ཏུ་ཕྱིན་པའི་ལམ་དང་མཐུན་པར་བསྟོད་ཅིང་འདོད་དོན་གསོལ་བ། བླ་མ་བརྒྱུད་པ་དང་བཅས་པ་ལ་གསང་སྔགས་ཀྱི་ལམ་རིམ་དང་མཐུན་པར་གུས་པས་འདུད་པའོ། །དང་པོ་༼དཔལ་ལྡན་བླ་མ་ལ་ལེགས་སྦྱར་སྐད་དུ་ཕྱག་བྱ་བ་༽ནི།
ན་མཿཤྲཱི་མཱཾ་སངྒུ་རུ་པཱ་དཱ་ཡ།
ཞེས་པ་དེ་བོད་སྐད་དུ་བསྒྱུར་ན། དཔལ་ལྡན་བླ་མ་དམ་པའི་ཞབས་ལ་ཕྱག་འཚལ་ལོ། །ཞེས་པ་སྟེ། འདི་ལའང་གཉིས། མཚམས་སྦྱར་བ་དང༌། དོན་བཤད་པའོ། །
དང་པོ་༼མཚམས་སྦྱར་བ་༽ལའང༌།
དགོས་པ། རྒྱུ་མཚན། བརྒལ་ལན། དྲིས་ལན་གྱི་སྒོ་ནས་མཚམས་སྦྱར་བ་སོགས་ཡོད་པ་ལས། འདིར་དགོས་པའི་སྒོ་ནས་མཚམས་སྦྱོར་ན། ཕྱག་འཚལ་ལོ་ཞེས་པ་བཤད་པའི་གཞིར་བཞག གང་ལ་འཚལ་ན་སྐྱབས་ཐམས་ཅད་ཀྱི་ཕུལ་དུ་གྱུར་པའི་དཔལ་ལྡན་བླ་མ་དམ་པ་དེ་ལ། གང་གིས་འཚལ་ན་བསྟན་བཅོས་རྩོམ་པ་པོས་སྒོ་གསུམ་གུས་པ་ཆེན་པོས་འཚལ། དགོས་པ་ཅིའི་ཕྱིར་འཚལ་ན། གཙོ་བོར་ཡུལ་ཁྱད་པར་ཅན་ལ་བསྟོད་པས་དེ་ལ་གདུལ་བྱ་རྣམས་དད་པར་འགྱུར་བ་དང༌། རང་ཉིད་དམ་པའི་རྗེས་སུ་ཞུགས་པས་བློ་ལྡན་རྣམས་ཐོག་མར་སྤྱོད་པ་དེ་ལྡན་གྱི་གང་ཟག་ལ་དང་བ་སྐྱེ་ཞིང༌། སླར་དེས་བཤད་པའི་བསྟན་བཅོས་ཀྱང་བླང་བར་འོས་པར་བསམ་སྟེ་འཇུག་པར་འགྱུར་བ་དང༌། ཞར་བྱུང་ཚོགས་རྫོགས་ཤིང་བར་ཆད་མེད་པའི་ཆེད་དུའོ། །དུས་ནམ་གྱི་ཚེ་འཚལ་ན་བསྟན་བཅོས་རྩོམ་པའི་ཐོག་མར། ཚུལ་ཇི་ལྟར་འཚལ་ན་སྒོ་གསུམ་གུས་པ་ཆེན་པོས་སོ། །
གཉིས་པ་༼དོན་བཤད་པ་༽ནི།
ཤྲཱིའི་སྒྲ་ལས་དཔལ་ནི་གཉིས་སུ་མེད་པའི་ཡེ་ཤེས་དང་བསྟེན་པར་བྱ་བའི་དོན་མཚོན་པས་གཞི་སྣང་སྟོང་ལ་ལམ་ཐབས་ཤེས་ཀྱིས་བགྲོད་ནས་འབྲས་བུ་སྐུ་ཡེ་གཉིས་སུ་མེད་པའི་ཟུང་འཇུག་དང་རང་ཉིད་ལྡན་ལ། གདུལ་བྱ་དེ་དང་ལྡན་པར་མཛད་པ། བླ་མ་ནི་གུ་རུའི་སྒྲ་ལས་ཡོན་ཏན་གྱིས་ལྕི་བ་དང་ཨུཏྟ་རའི་སྒྲ་ལས་གོང་མར་གྱུར་པ། སཏྲ་ཀྱི་སྒྲ་དོན་མང་པོ་ཅན་ལས་སྐབས་འདིར་དམ་པ་སྟེ་ཕུལ་དུ་བྱུང་བའི་དོན་ཅན་ཡིན་པས་བླ་མའི་ཡང་བླ་མར་གྱུར་པ་སྟེ། རྒྱུད་ཀྱི་རྒྱལ་པོ་ལས།
ཞེས་འབྱུང་བས། སངས་རྒྱས་ཏེ་དུས་ཀྱི་འཁོར་ལོའི་ཞལ་བཞིས་མཚོན་པར་དབང་བཞིའི་རིམ་པ་ལས་བཞི་པ་ལྷན་ཅིག་སྐྱེས་པའི་ཡེ་ཤེས་ཐུགས་སུ་ཆུད་དེ། ཞལ་གྱི་སྒོ་ནས་གདུལ་བྱ་ལ་ཉེ་བར་སྟོན་པས་གནས་པ་ཉིད་ལ་དཔལ་ལྡན་བླ་མར་གྲགས་པའི་ཕྱིར་སྐབས་འདིར་དེ་ལྟ་བུའི་བཀའ་དྲིན་གྱི་ཆ་ཤས་ཐོབ་པའི་རྩ་བའི་བླ་མ་ཉིད་དམིགས་སུ་བཟུང་ནས། ཞབས་ལ་ཞེས་པའི་ཤུགས་ཀྱིས་ཤིན་ཏུ་གུས་པ་ཆེན་པོས་འདུད་ཅིང་ཕྱག་འཚལ་བར་མཚོན་པའོ། །
གཉིས་པ་༼ཐུབ་པའི་དབང་པོ་ལ་བསླབ་གསུམ་དང་མཐུན་པར་ཕྱག་བྱ་བ་༽ནི།
རྣམ་དག་ཚུལ་ཁྲིམས་གསེར་གྱི་ས་གཞི་བརྟན། །
ཏིང་འཛིན་དཔག་མེད་རི་གླིང་བཀོད་པས་མཛེས། །
ཤེས་རབ་ཉི་ཟླའི་སྣང་བས་ཆོས་ཀུན་གསལ། །
ཐུབ་མཆོག་དོན་ཀུན་གྲུབ་ལ་ཕྱག་འཚལ་ལོ། །
ཞེས་པ་སྟེ། འཇིག་རྟེན་པ་དང་ཐེག་པ་འོག་མའི་སྐྱོན་གྱིས་ཤིན་ཏུ་རྣམ་པར་དག་པ། སྡོམ་པ་གསུམ་གྱི་ཚུལ་ཁྲིམས་ཀྱི་ཕུང་པོ་ནི་གསེར་གྱི་ས་གཞི་དང་ཆོས་མཚུངས་པར་ཡོན་ཏན་ཀུན་གྱི་གཞི་མར་བརྟན་ཅིང༌། སྲིད་རྩེ་མན་ཆད་ཀྱི་སེམས་ལས་འདས་པ་དཔའ་བར་འགྲོ་བ་ལ་སོགས་པ་ཏིང་ངེ་འཛིན་གྱི་ཕུང་པོ་དཔག་ཏུ་མེད་པ་ནི་རི་རབ་གླིང་བཞི་གླིང་ཕྲན་དང་བཅས་པའི་བཀོད་པ་བཞིན་དུ་མ་འདྲེས་པས་མཛེས་བྱེད་ཀྱི་ཆོས་སུ་བརྒྱན་ལ། སྤྱི་དང་རང་གི་མཚན་ཉིད་མ་ནོར་བར་རྟོགས་ཤིང་བདག་མེད་པ་གཉིས་མཁས་པར་ཁོང་དུ་ཆུད་པའི་ཤེས་རབ་ཀྱི་ཕུང་པོ་ནི་ཉི་ཟླའི་སྣང་བས་འཇིག་རྟེན་གསལ་བ་བཞིན་དུ་ཇི་ལྟ་བ་དང་ཇི་སྙེད་པའི་ཆོས་ཀུན་གསལ་བར་མཛད་པ། སེར་སྐྱ་སོགས་འཇིག་རྟེན་ན་ཐུབ་པར་གྲགས་པ་སུས་ཀྱང་ཆ་ལའང་མི་བསྒྲུན་པ་ལྷག་མ་མེད་པར་མྱ་ངན་ལས་འདས་པས་རྣམ་པར་གྲོལ་བའི་ཕུང་པོ་དང་ལྡན་པའི་མཆོག ཡེ་ཤེས་བཞིའི་མཐར་ཕྱིན་ཏེ་རྣམ་པར་གྲོལ་བའི་ཡེ་ཤེས་མཐོང་བའི་ཕུང་པོས་རྩོད་དུས་ཀྱི་གདུལ་བྱ་རྣམས་ལ་སངས་རྒྱས་ཀྱི་དོན་ཐམས་ཅད་དེ་ཀུན་གྲུབ་པར་མཛད་པ་དེ་ལ་བཀའ་དྲིན་དྲན་པའི་གུས་པ་ཆེན་པོས་ཕྱག་འཚལ་བར་བགྱིའོ། །ཞེས་སོ། །འདིས་ནི་རྒྱལ་བའི་ཡོན་ཏན་གྱི་གཙོ་བོ་བསླབ་པ་གསུམ་དངོས་སུ་སྟོན་ཅིང་རྣམ་པར་དག་པའི་ཕུང་པོ་ལྔ་ཞོར་ལས་སྟོན་པ་དང༌། བསྟན་བཅོས་འདིའི་བརྗོད་བྱའི་ལུས་མདོར་བསྡུས་ཏེ་བསྟན་པ་ཡིན་ནོ། །འདིར་བསླབ་གསུམ་ནི་ཐེག་པ་གསུམ་གའི་ཐུན་མོང་བ་ཡིན་པས་འཇིག་རྟེན་པའི་མཐུན་སྣང་དུ་གྲུབ་པ་ཉན་ཐོས་ཐེག་པའི་ལུགས་སུ་བྱས་ཏེ་བཀྲལ་ནའང་གོ་རིམ་གྱི་དངོས་བསྟན་ཡིན་པས་རུང་མོད། འདིར་སངས་རྒྱས་ཀྱི་ཐེག་པའི་དབང་དུ་བྱས་པའོ། །
གསུམ་པ་༼སྨྲ་བའི་སེང་གེ་ལ་ཕ་རོལ་ཏུ་ཕྱིན་པའི་ལམ་དང་མཐུན་པར་བསྟོད་ཅིང་འདོད་དོན་གསོལ་བ་༽ནི།
འགྲོ་ཁམས་ཇི་སྲིད་བཟུང་བའི་དཔའ་ཆེན་བློས། །
བཟང་པོ་སྤྱོད་པས་ཆོས་ཀྱི་དབྱིངས་ཀུན་གཏམས། །
རྒྱལ་བའི་ཡབ་ཏུ་གྱུར་ཀྱང་རྒྱལ་སྲས་ཚུལ། །
སྨྲ་བའི་སེང་གེས་དྲི་མེད་བློ་གྲོས་སྩོལ། །
ཞེས་པ་སྟེ། ཐོག་མར་རྒྱུ་ཕུན་སུམ་ཚོགས་པ་བྱང་ཆུབ་མཆོག་ཏུ་ཐུགས་བསྐྱེད་ཚུལ་རྣམ་པ་གསུམ་ལས་དབང་རབ་རྫི་བོ་ལྟ་བུའི་སེམས་བསྐྱེད་ཀྱིས་འགྲོ་ཁམས་ཇི་སྲིད་དེ་སྲིད་དུ་རང་ཉིད་འཚང་མི་རྒྱ་བར་སེམས་ཅན་རྣམས་སྙིང་རྗེས་བཟུང་བ་འགྲན་ཟླ་མེད་པའི་དཔའ་བོ་ཆེན་པོའི་བློ་གྲོས་ཀྱི་སྟོབས་ཀྱིས། ལམ་གྱི་སྐབས་སུ་རྒྱལ་བའི་སྲས་པོ་སུས་ཀྱང་ཆ་ཙམ་མི་བསྒྲུན་པའི་ཕ་རོལ་ཏུ་ཕྱིན་པ་བཅུ་ལ་སོགས་པའི་བཟང་པོ་སྤྱོད་པ་རྒྱ་མཚོས་ཆོས་ཀྱི་དབྱིངས་ཀུན་ཏུ་རྒྱས་པར་གཏམས་ཤིང༌། འབྲས་བུ་གཟོད་མ་ཉིད་ནས་མངོན་པར་བྱང་ཆུབ་པས་རྒྱལ་བ་ཐམས་ཅད་ཀྱི་ཡབ་ཏུ་གྱུར་ཀྱང་ད་དུང་རྒྱལ་སྲས་གཞོན་ནུའི་ཚུལ་གྱིས་འཁོར་བ་མ་སྟོངས་བར་དུ་འགྲོ་བའི་དོན་མཛད་པ་ལ་སྐྱོ་ངལ་མེད་པ། འཇམ་དཔལ་སྨྲ་བའི་སེང་གེས་བདག་དང་འཆད་ཉན་བྱེད་པ་རྣམས་ལ་ཆགས་ཐོགས་ཀྱི་དྲི་མ་མེད་པའི་བློ་གྲོས་དང་གཟུངས་ཀྱི་མཆོག་སྩོལ་ཅིག ཅེས་སོ། །འདིས་ནི་ཐེག་ཆེན་ཕ་རོལ་ཏུ་ཕྱིན་པའི་ལུས་མདོར་བསྡུས་ཏེ་བསྟན་པའོ། །
བཞི་པ་༼བླ་མ་བརྒྱུད་པ་དང་བཅས་པ་ལ་གསང་སྔགས་ཀྱི་ལམ་རིམ་དང་མཐུན་པར་གུས་པས་འདུད་པ་༽ནི། 
རིགས་ཁམས་ས་བོན་སྨིན་གྲོལ་གདམས་པས་གསོ། །
རིམ་གཉིས་ལམ་གྱིས་གློ་བུར་དྲི་མ་སྦྱོང༌། །
བདེ་ཆེན་སྐུ་བཞིའི་འབྲས་བུ་སྟེར་མཛད་པ། །
ཡོངས་འཛིན་བླ་མ་བརྒྱུད་པར་བཅས་ལ་འདུད། །
ཅེས་པ་སྟེ། གཞིའི་རྒྱུད་སེམས་ཅན་ཀུན་ལ་རང་བཞིན་གྱིས་འོད་གསལ་བའི་རིགས་སམ་ཁམས་བདེ་བར་གཤེགས་པའི་སྙིང་པོ་ས་བོན་གྱི་ཚུལ་དུ་གནས་པར་གཟིགས་ནས་སྨིན་བྱེད་ཀྱི་དབང་བསྐུར་ཞིང་གྲོལ་བྱེད་ཀྱི་གདམས་པ་འབོགས་པས་ཐར་པའི་གསོས་ཁྱད་པར་ཅན་བཏབ། ལམ་གྱི་རྒྱུད་བསྐྱེད་པ་དང་རྫོགས་པའི་རིམ་པ་གཉིས་ཀྱིས་ལམ་གྱི་མངོན་རྟོགས་རྒྱུད་ལ་བསྐྱེད་ནས་ཉོན་ཤེས་འཕོ་བ་མེད་སྣང་གློ་བུར་བའི་དྲི་མ་ཀུན་སྦྱངས་ནས། བདེ་བ་ཆེན་པོས་ཁྱད་པར་དུ་བྱས་པའི་སྐུ་བཞིའི་འབྲས་བུ་རྒྱུད་ལ་ཚེ་འདི་ཉིད་དུ་སྦྱོར་ཞིང་སྟེར་བར་མཛད་པ། བཀའ་དྲིན་སུམ་ལྡན་གྱི་རྡོ་རྗེ་སློབ་དཔོན་གཙོ་བོར་གྱུར་པའི་ཡོངས་འཛིན་བླ་མ་དགེ་བའི་བཤེས་གཉེན། སྡོམ་པ་གསུམ་གྱི་བརྒྱུད་པའི་བླ་མའི་ཚོགས་དང་བཅས་པ་ལ་གུས་པ་ཆེན་པོས་འདུད་པར་བགྱིའོ། །ཞེས་སོ། །འདིས་ནི་རྡོ་རྗེ་ཐེག་པའི་ལམ་རིམ་ཡོངས་སུ་རྫོགས་པར་བསྟན་ཏོ། །
གསུམ་པ་དམ་བཅའ་བ་ལ་གཉིས། དངོས་དང༌། ཞར་བྱུང་དགོས་སོགས་ཆོས་བཞི་བཤད་པའོ། །དང་པོ་༼དངོས་༽ནི། 
ཡང་དག་སྡུད་པའི་བློ་ནུས་ལྡན་མིན་ཀྱང༌། །
གཞུང་ལུགས་རྟོགས་པའི་ཤེར་བརྩོན་དམན་པ་དག །
རིན་ཆེན་གླིང་ནས་སྐལ་བ་མི་འཆད་ཕྱིར། །
ཉུང་ངུ་རྣམ་གསལ་ཡང་དག་རྫོགས་སུ་བརྗོད། །
ཅེས་པ་སྟེ། སྐྱེས་སྦྱོར་ལས་བྱུང་བའི་ཐོས་བསམ་སྒོམ་པའི་ཤེས་རབ་ཀྱིས་དབུལ་བས་ཤེས་བྱ་རྒྱ་ཆེན་པོ་ཡང་དག་པར་སྡུད་པའི་བློ་གྲོས་ཀྱི་ནུས་པ་ཆ་ཕྲ་བ་ཙམ་ཡང་ལྡན་པ་མ་ཡིན་པས། བྱ་བ་འདི་རྩོམ་པའི་འོས་སུ་གྱུར་པ་མ་ཡིན་ཀྱང༌། སྙིགས་དུས་ཀྱིས་བསླད་པའི་གང་ཟག་དཀོན་མཆོག་ལ་བརྟེན་ནས་ལོག་པའི་འཚོ་བ་ལ་གཡེང་བ། ཤེར་བརྩོན་ཤིན་ཏུ་དམན་པས་གསུང་རབ་རྒྱ་ཆེན་པོ་དག་ལྟ་ཅི་སྨོས། གཞུང་ལུགས་ཆུང་ངུ་ཙམ་ཡང་ཇི་བཞིན་རྟོགས་པའི་བློ་གྲོས་ཀྱི་མཐུ་དང་སྐལ་བ་དམན་པ་རང་དང་རང་འདྲ་བ་དག་ལ་ཅུང་ཟད་ཕན་པར་འདོད་པའི་ལྷག་བསམ་གྱིས་ཀུན་ནས་བསླངས་ཏེ། མདོ་རྒྱུད་རིན་པོ་ཆེའི་གླིང་དུ་སྔོན་བསགས་ལས་འཕྲོ་བཟང་པོས་ཕྱིན་པའི་སྐབས་འདིར་གོ་མྱོང་རྟོགས་གསུམ་གྱི་སྐལ་པའི་ཆ་ཙམ་མི་འཆད་པའི་ཕྱིར་དུ། བརྗོད་བྱ་རྒྱ་ཆེན་པོ་ལ་ལྟོས་ནས་རྗོད་བྱེད་ཀྱི་གཞུང་ཉུང་ངུ༌། ཚིག་དང་དོན་གྱི་ཆ་རྟོགས་སླ་བས་རྣམ་པར་གསལ་བ། ཤེས་བྱ་མ་ལུས་པའི་གནས་ཡང་དག་པར་རྫོགས་པའི་ཚིགས་སུ་བཅད་པ་ཤས་ཙམ་བརྗོད་པར་བྱའོ། །ཞེས་སོ། །
གཉིས་པ་༼ཞར་བྱུང་དགོས་སོགས་ཆོས་བཞི་བཤད་པ་༽ནི།
སློབ་དཔོན་དབྱིག་གཉེན་ཞབས་ཀྱིས། 
དགོས་པ་བསྡུས་པའི་དོན་བཅས་དང༌། །
ཚིག་དོན་བཅས་དང་མཚམས་སྦྱོར་བཅས། །
བརྒལ་ལན་བཅས་ཏེ་བསྙད་པར་བྱ། །
ཞེས་བསྟན་བཅོས་བཤད་ཐབས་ཀྱི་ཡན་ལག་ལྔ་མན་ངག་ཏུ་བསྩལ་བ་ལས། ཐོག་མར་བསྟན་པར་བྱ་བ་ནི་དགོས་པའི་དོན་ཡིན་ལ། དེ་ཡིས་གྲུབ་དོན་བསྡུས་དོན་གྱིས་མདོར་བསྟན། དེའི་དོན་ཚིག་དོན་གྱི་ཆ་རྒྱས་པར་བཤད། གོ་རིམ་དང་མི་འགལ་བར་མཚམས་སྦྱོར་དང་རིགས་པ་དང་མི་འགལ་བར་བརྒལ་ལན་ནི་སྔ་ཕྱི་ཅི་རིགས་སུ་འཆད་པའི་ཐོག་མ་ལ་དགོས་འབྲེལ་བཞི་གསུམ་བཅུ་གཉིས་ཀྱི་རྣམ་གཞག་རྒྱས་པར་བྱར་ཡོད་ཀྱང༌། སྐབས་འདིར་བསྡུ་ན་བཞི་སྟེ། གདུལ་བྱའི་ཞིང་ཁམས་འདུལ་བྱེད་ཀྱི་སྟོན་པ་དང་བསྟན་པ། དེ་ལ་འཇུག་པའི་རིམ་པས་ཚུལ་ཁྲིམས་དང་ཐོས་བསམ་སྒོམ་གསུམ་གྱི་གནས། དེ་ལས་ལམ་བགྲོད་ཅིང་འབྲས་བུ་ཡོངས་སུ་རྫོགས་པར་འགྱུར་བ་ཐར་པ་སྒྲུབ་པའི་རྣམ་གཞག་ཤིན་ཏུ་ཆ་ཚང་བ་ནི་བསྟན་བཅོས་འདིའི་བརྗོད་བྱ། དེ་ལ་འཆད་ཉན་གྱིས་བློ་སྦྱངས་པས་སྡེ་སྣོད་དང་ཐེག་པའི་རིམ་པ་ལ་འཇུག་རུང་གི་ཐོས་པ་ལས་བྱུང་བའི་ཤེས་རབ་སྐྱེ་ཞིང་རིམ་གྱིས་བསམ་སྒོམ་གྱི་ཤེས་རབ་ཕྱིན་ཅི་མ་ལོག་པ་སྐྱེ་རུང་དུ་འགྱུར་བ་ནི་དགོས་པ། དེ་ལས་ཐར་པ་དང་ཐམས་ཅད་མཁྱེན་པའི་གོ་འཕང་བདེ་བླག་ཏུ་འགྲུབ་པར་འགྱུར་བ་ནི་ཉིང་དགོས། ཉིང་དགོས་དགོས་པ་དང་འབྲེལ། དགོས་པ་བརྗོད་བྱ་དང་འབྲེལ། བརྗོད་བྱ་སོགས་ཀྱང་ཕྱི་མ་ཕྱི་མར་ལྟོས་པ་ནི་འདིའི་འབྲེལ་བར་གྲུབ་བོ། །
༡ ཞིང་ཁམས་སྤྱིར་བསྟན་པ་ཐེག་པ་ཆེན་པོའི་ལུགས་ལྟར་བཤད་པའི་སྐབས།
དང་པོ་༼ཞིང་ཁམས་སྤྱིར་བསྟན་པ་ཐེག་ཆེན་པའི་ལུགས་ལྟར་བརྗོད་པ་༽ལ་གཉིས། རྒྱུ་རྐྱེན་གང་ལས་བྱུང་བ། ཞིང་གི་བཀོད་པ་དངོས་བསྟན་པའོ། །དང་པོ་༼རྒྱུ་རྐྱེན་གང་ལས་བྱུང་བ་༽ལའང་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་༽ནི།
ཞེས་པ་སྟེ། གདུལ་བྱ་དང་འདུལ་བྱེད་ཀྱི་རྟེན་འབྲེལ་ཚོགས་པ་ལས་བྱུང་བའི་ཞིང་ཁམས་རྒྱ་མཚོ་ཐོག་མར་འབྱུང་བའི་རྒྱུ་དང་རྐྱེན་སྤྱི་དང་བྱེ་བྲག་པ་རྣམས་ཀྱི་ཚུལ་ནི། ཞེས་གླེང་བསླངས་ནས། །
གཉིས་པ་༼རྒྱས་བཤད་༽ལ་གཉིས། གདུལ་བྱ་འདུལ་བྱེད་ཀྱི་རྟེན་འབྲེལ་སྤྱིར་བསྟན། ཞིང་གི་རྒྱུ་རྐྱེན་བྱེ་བྲག་ཏུ་སྨོས་པའོ། །དང་པོ་༼གདུལ་བྱ་འདུལ་བྱེད་ཀྱི་རྟེན་འབྲེལ་སྤྱིར་བསྟན་པ་༽ནི།
ཇི་སྲིད་ནམ་མཁའི་དབྱིངས་དང་སེམས་ཅན་ཁམས། །
དེ་སྲིད་རྒྱལ་བའི་ཐུགས་རྗེ་འགྲོ་བའི་ལས། །
འཛད་པ་མེད་པས་གདུལ་བྱ་འདུལ་བྱེད་ཀྱི། །
རྟེན་འབྲེལ་བསམ་མི་ཁྱབ་པར་སྣང་བ་སྟེ། །
གདུལ་བྱའི་རིགས་ཁམས་ཉེ་བར་སད་པ་ན། །
འདུལ་བྱེད་ཞིང་དང་སྐུ་ཡི་བཀོད་པ་ཤར། །
འདུལ་ཐབས་ཆོ་འཕྲུལ་ཚད་ལས་འདས་པར་སྟོན། །
ཅེས་པ་སྟེ། ཇི་སྲིད་ནམ་མཁའི་དབྱིངས་ལ་མཐར་ཐུག་པ་མེད་པ་དང༌། སེམས་ཅན་གྱི་ཁམས་ཀྱང་དེ་བཞིན་དུ་མཐའ་མི་མངོན་པ་དེ་སྲིད་དུ་རྒྱལ་བ་རྣམས་ཀྱི་ཐུགས་རྗེའི་སྟོབས་དང་འགྲོ་བ་རྣམས་ཀྱི་ལས་དང་ཉོན་མོངས་པ་འཛད་པ་མེད་པས། གདུལ་བྱ་འགྲོ་བའི་ཁམས་དང་འདུལ་བྱེད་སངས་རྒྱས་ཀྱི་ཐུགས་རྗེ་དག ཆོས་ཉིད་ཀྱི་རྟེན་འབྲེལ་བསམ་གྱིས་མི་ཁྱབ་པའི་མཐུས་ཉེ་བར་སྣང་བ་ཡིན་ཏེ། དེའང་ཆོས་ཀྱི་དབྱིངས་ལས་གདུལ་བྱ་སེམས་ཅན་གྱི་རིགས་སམ་ཁམས་དེ་ལྷན་སྐྱེས་མ་རིག་པས་རྒྱུ་བྱས། ཀུན་བརྟགས་གློ་བུར་བའི་རྐྱེན་གྱིས་མཚམས་སྦྱར་ནས་ཉེ་བར་སད་དེ་ཁམས་གསུམ་དུ་སྲེད་ལེན་གྱིས་སྦྱོར་བ་ན། འདུལ་བྱེད་སངས་རྒྱས་རྣམས་ཀྱི་ཐུགས་རྗེའང་མཚུངས་ལྡན་དུ་སྐྱེས་ཏེ་རྟེན་ཞིང་ཁམས་དང་བརྟེན་པ་སྐུའི་བཀོད་པ་བསམ་གྱིས་མི་ཁྱབ་པ་རྩོལ་མེད་ལྷུན་གྲུབ་ཏུ་ཤར། འདུལ་ཐབས་ཀྱང་ཐུན་མོང་དུ་སྣང་བའི་ཆོ་འཕྲུལ་ཆེན་པོ་བཞི་ལ་སོགས་པ་ཚད་དང་བློ་ལས་འདས་པར་སྟོན་པར་མཛད་དོ། །
གཉིས་པ་༼ཞིང་གི་རྒྱུ་རྐྱེན་བྱེ་བྲག་ཏུ་སྨོས་པ་༽ནི།
ཆོས་ཀྱི་དབྱིངས་ལས་གཞན་དུ་མི་འགྱུར་ཡང༌། །
བྱིན་རླབས་སྨོན་ལམ་ལས་དང་ཆོས་ཉིད་ཀྱིས། །
ཐོབ་པའི་རྒྱུ་ལས་ཞིང་ཁམས་རྒྱ་མཚོར་སྣང༌། །
ཞེས་པ་སྟེ། བདེ་བར་གཤེགས་པ་རྣམས་ཀྱིས་སོ་སོ་རང་གི་གཟིགས་པའི་ཡུལ་ཆོས་ཐམས་ཅད་ཀྱི་དབྱིངས་བསམ་བརྗོད་ལ་སོགས་པ་མཚན་མའི་ཡུལ་ལས་ཤིན་ཏུ་འདས་པ། རྒྱར་མ་ཆད་ཅིང་ཕྱོགས་སུ་མ་ལྷུང་བ་དེ་ཉིད་ལས་རྣམ་པ་གཞན་དུ་ཅུང་ཟད་ཀྱང་མི་འགྱུར་ཞིང༌། རྫས་གཞན་གྱིས་གོས་པའང་མ་མཆིས་བཞིན་དུ། དེ་བཞིན་གཤེགས་པའི་བྱིན་རླབས་དང༌། བྱང་ཆུབ་སེམས་དཔའ་རྣམས་ཀྱི་ཞིང་སྦྱོང་བའི་སྨོན་ལམ་གྱི་ཁྱད་པར་དང༌། སེམས་ཅན་རྣམས་ཀྱིས་ལས་ཀྱི་ཚོགས་མངོན་པར་བསགས་པ་དང༌། ཆོས་ཉིད་ཀྱིས་རབ་ཏུ་ཐོབ་པ་ལ་སོགས་པ་རྒྱུ་དང་རྐྱེན་སྣ་ཚོགས་པས་ཞིང་ཁམས་རྒྱ་མཚོ་འབྱམས་ཀླས་པར་སྣང་སྟེ། སངས་རྒྱས་ཕལ་པོ་ཆེ་ལས། །སངས་རྒྱས་ཡེ་ཤེས་ཡུལ་ནི་བསམ་ཡས་པས། །བྱིན་རླབས་རྣམ་འཕྲུལ་དེ་དག་འདི་ལྟ་བུ། །ཞིང་རྣམས་རྒྱ་མཚོ་བསྟན་པ་མཐའ་དབུས་མེད། །རྣམ་པར་སྣང་མཛད་ཆོས་ཀྱིས་ཡོངས་སུ་སྦྱངས། །བྱང་ཆུབ་སེམས་ནི་ཀུན་གྱི་བསམ་པ་བཞིན། །སྨོན་ལམ་རྒྱ་མཚོ་བསམ་ཡས་རྣམ་སྦྱངས་ཤིང༌། །སེམས་ཅན་ལས་རྣམས་རྒྱ་མཚོ་བསམ་ཡས་པས། །ཕྱོགས་ཀུན་ཞིང་རྣམས་རྒྱ་མཚོ་ཐམས་ཅད་འབྱུང༌། །བྱང་ཆུབ་སེམས་དཔའ་ཀུན་གྱི་རྣམ་འཕྲུལ་དང༌། །ཐམས་ཅད་མཁྱེན་པ་ཉིད་ལ་འཇུག་པའི་སྒོས། །སྨོན་ལམ་རྒྱ་མཚོ་ཐམས་ཅད་མངོན་བསྒྲུབས་ཤིང༌། །ནམ་མཁའི་དབྱིངས་ལ་འབྱམས་ཀླས་ཞིང་འབྱུང་ངོ༌། །སྤྱོད་པ་རྒྱ་མཚོ་མཐའ་དང་དབུས་མེད་རྣམས། །སྤྱོད་ཅིང་ཚད་མེད་བདེ་གཤེགས་ཡུལ་ལ་འཇུག །ཕྱོགས་ཀྱི་ཞིང་རྣམས་རྒྱ་མཚོ་ཀུན་སྦྱོང་ཞིང༌། །བསྐལ་པ་མཐའ་ཡས་ཞིང་རྣམས་རེ་རེར་སྦྱོང༌། །སེམས་ཅན་ཁམས་དབྱིངས་བསམ་གྱིས་མི་ཁྱབ་པའི། །ལས་ཀྱིས་ཞིང་རྣམས་རྒྱ་མཚོ་ཐམས་ཅད་འབྱུང༌། །ཞེས་པས་བསྟན་ཏོ། །
གཉིས་པ་ཞིང་བཀོད་དངོས་ལ་གསུམ། སྟུག་པོ་བཀོད་པའི་ཞིང་ཁམས་སྤྱིར་བསྟན། གཞི་དང་སྙིང་པོ་མེ་ཏོག་གིས་བརྒྱན་པའི་ཞིང་བྱེ་བྲག་ཏུ་བཤད། དེ་ལས་མི་མཇེད་ཀྱི་འཇིག་རྟེན་ཁྱད་པར་དུ་དབྱེ་བའོ། །དེའི་དང་པོ་༼སྟུག་པོ་བཀོད་པའི་ཞིང་ཁམས་སྤྱིར་བསྟན་༽ལ་གཉིས། ཞིང་ཁམས་སྤྱིར་བསྟན། ཁྱད་པར་བྱེ་བྲག་ཏུ་སྨོས་པའོ། །དང་པོ་༼ཞིང་ཁམས་སྤྱིར་བསྟན་པ་༽ནི།
གློ་བུར་དྲི་མས་བྲལ་བའི་འོག་མིན་ནི། །
ཁམས་གསུམ་ལས་འདས་ཡེ་ཤེས་རིས་མེད་པ། །
རང་སྣང་ལྷུན་གྲུབ་སྟུག་པོ་བཀོད་པ་རུ། །
རྣམ་པར་སྣང་མཛད་ཡེ་ཤེས་གང་ཆེན་མཚོའི། །
བ་སྤུ་རེ་ལ་བྱེ་བ་ཕྲག་བརྒྱའི་ཞིང༌། །
ཞེས་པ་སྟེ། གང་གི་ཚེ་གློ་བུར་གྱི་དྲི་མས་དབྱིངས་རང་བཞིན་རྣམ་དག་ལ་བྲལ་བ་དེའི་ཚེ་དབྱིངས་དང་ཡེ་ཤེས་དབྱེར་མེད་ཅིང་སངས་རྒྱས་པ་གང་དུ་བརྙེས་པ་དེ་ཉིད་ཀྱི་ས་ལ་འོག་མིན་ཞེས་བརྗོད་པ་དེ་ནི་གནས་ཕྱོགས་གཅིག་ཏུ་ཆད་པ་མེད་དེ། གང་ན་གཉིད་དུ་སོང་བའི་གནས་དེར་རྨི་ལམ་གྱི་སྣང་བ་འབྱུང་བ་བཞིན་ནོ། །དེའང་གདུལ་བྱའི་འཁྲུལ་སྣང་བག་ཆགས་ཀྱིས་མ་བསྡུས་པས་ཁམས་གསུམ་ལས་ཤིན་ཏུ་འདས་པ་རང་སྣང་རྣམ་པར་དག་པའི་ཞིང་ཡེ་ཤེས་ཀྱི་གཞལ་ཡས་ཁང་ཕྱོགས་དང་རིས་སུ་མ་ཆད་ཅིང་བཀོད་པ་ཚད་མེད་པ་དང་ལྡན་པ། རང་གི་ངོ་བོས་སྣང་བའི་ལོངས་སྤྱོད་ཡོངས་སུ་རྫོགས་པའི་རྒྱན་ཡོ་བྱད་མཆོད་སྤྲིན་མཐའ་དག་ལྷུན་གྱིས་གྲུབ་པས་བར་མཚམས་མ་མཆིས་པར་སྟུག་པོ་བཀོད་པའི་གནས་དེ་རུ། སངས་རྒྱས་རྣམས་ཀྱི་ལོངས་སྤྱོད་ལྷུན་གྱིས་རྫོགས་པའི་སྐུ་རྣམ་པར་སྣང་མཛད་ཀུན་ཏུ་ཞལ་ཡེ་ཤེས་གང་ཆེན་མཚོའི་སྐུའི་བ་སྤུའི་ཁུང་བུ་རེ་རེ་ལའང་བྱེ་བ་ཕྲག་བརྒྱ་བརྒྱའི་ཞིང་ཁམས་ཀྱི་བཀོད་པ་དང་ལྡན་ན་གཞན་ལྟ་ཅི་སྨོས་ཏེ་ཞིང་ཁམས་རབ་འབྱམས་རྒྱ་མཚོ་སྐུ་གཅིག་ལའང་རྫོགས་པ་དང༌། རྡུལ་གཅིག་གི་སྟེང་ན་ཞིང་རྡུལ་གྲངས་སྙེད་ཀྱི་ཞིང་ཡང་སྣང་ཞིང༌། སྐུ་གཅིག་ལ་སྐུ་རབ་འབྱམས་རྒྱ་མཚོ་འདུ་བ་དང༌། སྐུ་རེ་རེས་ཀྱང་སྐུ་དང་ཞིང་རབ་འབྱམས་རྒྱ་མཚོར་ཁྱབ་པར་སྣང་བ་སོགས་སྤྱོད་ཡུལ་ལས་འདས་པའི་ཆོ་འཕྲུལ་ཆེན་པོས་བཞུགས་ཏེ། ཇི་སྐད་དུ། དེ་ལྟར་མ་ལུས་ཐམས་ཅད་ཕྱོགས་སུ་ཡང༌། །སྐྲ་ཙམ་ཁྱོན་ལ་དུས་གསུམ་ཚད་སྙེད་ཀྱི། །སངས་རྒྱས་རྒྱ་མཚོ་ཞིང་རྣམས་རྒྱ་མཚོ་དང༌། །བསྐལ་པ་རྒྱ་མཚོར་སྤྱོད་ཅིང་རབ་ཏུ་འཇུག །ཅེས་གསུངས་པས་སོ། །
གཉིས་པ་༼ཁྱད་པར་བྱེ་བྲག་ཏུ་སྨོས་པ་༽ནི།
ཅེས་པ་སྟེ། དེ་ལ་དང་པོ་གནས་ཀྱི་ཁྱད་པར་ནི། ཕལ་ཆེན་ལས། ཞིང་རྣམས་རྒྱ་མཚོ་ལ་ལ་དྲི་མེད་འོད་ཅེས་ནམ་མཁའི་དབྱིངས་ལ་གནས། །སྣང་བའི་སྙིང་པོ་འོད་ཅན་ནོར་བུའི་རྒྱ་མཚོ་དག་ལ་ལེགས་པར་གནས། །ཞིང་རྣམས་རྒྱ་མཚོ་མཐའ་དང་དབུས་མེད་རྒྱ་ཆེན་པདྨའི་རྒྱ་མཚོ་དག་ལ་གནས། །ཞིང་ཁམས་རྒྱ་མཚོའི་དབྱིངས་རྣམས་ལ་ལ་སངས་རྒྱས་བྱིན་ལ་གནས། །ཞེས་པ་ལྟར་འབྱུང་བ་བཞི། སེམས་ཅན་གྱི་ལས། སངས་རྒྱས་ཀྱི་བྱིན་རླབས་སོགས་ལ་བརྟེན་ཅིང༌། གནས་ལུགས་ཀྱང་སྣྲེལ་ཞི། སྤྱིའུ་ཚུགས། རྣལ་མ་སོགས་ཅི་རིགས་ཡོད་དོ། །
གཉིས་པ་དབྱིབས་ཀྱི་ཁྱད་པར་ནི། ལ་ལ་ཟླུམ་པོ་ལ་ལ་ཟུར་གསུམ་སྟེ། །དེ་དག་ལ་ལ་ཕྱོགས་ནི་གྲུ་བཞིར་གནས། །ནོར་བུ་པདྨ་འཁོར་ལོ་ཡན་ལག་བརྒྱད། །ཀུན་ཀྱང་ལས་རྣམས་རྒྱ་མཚོས་རྣམ་པར་བྲིས། །ཞེས་སོ། །
གསུམ་པ་རྒྱ་ནི། ངུར་སྨྲིག་གི་རྒྱལ་མཚན་གྱི་འཇིག་རྟེན་ནས། པདྨོའི་དཔལ་གྱི་བར་འཇིག་རྟེན་བཅུ་པོ་གོང་ནས་གོང་དུ་བཅུ་འགྱུར་གྱིས་ཆེ་ལ་ཡོན་ཏན་མང་བ་དང༌། ད་ལྟ་མངོན་དགའ་དང་བདེ་བ་ཅན་སོགས་རྒྱ་ཆེ་ལ་མི་མཇེད་ཀྱི་ཞིང་འདི་དང༌། དེ་ལས་ཀྱང་སངས་རྒྱས་སྐར་མ་ལ་དགའ་བའི་ཞིང་མཐེ་བོ་ཅན་སོགས་ཤིན་ཏུ་ཁྱོན་ཆུང་བ་དང༌། མ་འོངས་མགོན་པོ་ཀུན་ཏུ་གཟིགས་ཀྱི་ཞིང་ཁམས་རྡུལ་བྲལ་ཡང་དག་བསགས་ལ་ཚད་མེད་པར་བསྟན་པ་སོགས་མང་ངོ༌། །
བཞི་པ་ཡུན་ཚད་ནི། ཞིང་རྣམས་ལ་ལ་བསྐལ་པ་ཙམ། །ལ་ལ་བསྐལ་པ་བཅུ་པ་སྟེ། །ཞིང་རྣམས་ལ་ལ་རྡུལ་མཉམ་པའི། །བསྐལ་པ་བྱེ་བར་བརྗོད་པ་ཡིན། །ཞེས་པ་ལྟར་རོ། །
ལྔ་པ་རྒྱན་དང་བཀོད་པའི་ཁྱད་པར་ནི། ཞིང་གི་རྒྱན་མང་བྱེ་བ་ཡིས། །ཞིང་རྣམས་ལ་ལ་རྣམ་པར་བྲེས། །རྒྱན་དང་ཚུལ་རྣམས་ཐ་དད་པར། །སྣ་ཚོགས་མིག་ཡོར་ལྟ་བུར་སྣང༌། །ཞེས་སོགས་འབྱུང་ལ། གཞན་ཡང༌། ཞིང་རྣམས་ལ་ལར་སངས་རྒྱས་མེད། །ཞིང་རྣམས་ལ་ལར་སངས་རྒྱས་བཅས། །ལ་ལའི་ཞིང་ན་སངས་རྒྱས་གཅིག །ལ་ལར་སངས་རྒྱས་མང་པོའོ། །ཞེས་སངས་རྒྱས་ཀྱི་ཁྱད་པར་དང༌། །ཞིང་རྣམས་ལ་ལར་འོད་མེད་དེ། །ཞེས་མུན་པའི་འཇིགས་པས་སྐྱི་གཡའ་བ་ནས། ལ་ལར་ལྷའི་འོད། དེ་བཞིན་དུ། ཁྱིམ་གྱི་འོད། ཉི་ཟླའི་འོད། རང་གི་འོད། ཤིང་གི་འོད། རིའི་འོད། ནོར་བུའི་འོད། མར་མེའི་འོད། སངས་རྒྱས་ཀྱི་འོད་རྣམས་དང༌། ཞིང་རྣམས་ལ་ལར་པདྨའི་འོད། །སྤོས་ཆུའི་འོད་དང་ལྡན་པའང་ཡོད། །སྨོན་ལམ་དབང་གིས་རྣམ་པར་སྦྱངས། །ཞེས་འོད་ཀྱི་ཁྱད་པར་དང༌། སྟོང་གསུམ་འདི་གླིང་བཞི་པ་དུ་མར་བཅད་ལ་བདེ་བ་ཅན་སོགས་ལག་མཐིལ་ལྟར་ཀུན་ཏུ་མཉམ་པས་གླིང་བཞིར་བཅད་མ་བཅད་ཀྱི་ཁྱད་པར་དང༌། བཅད་པ་ལའང་ཚད་ཆེ་ཆུང་མི་འདྲ་བ་དུ་མ་དང༌། མངོན་པར་དགའ་བའི་ཞིང་ན་ལྷ་རྣམས་མི་ལ་སྨོན་པ་སོགས་ལོངས་སྤྱོད་ཀྱི་ཁྱད་པར་དང༌། ལྷུན་པོའི་བྱེ་བྲག་རྣམས་དང༌། སེམས་ཅན་ཁ་ཅིག་ཉོན་མོངས་པ་དང་ལྡན་ལ། ཁ་ཅིག་ཏུ་རྣམ་པར་དག་པའི་ལུས་ཅན་སོགས་བརྟེན་པའི་ཁྱད་པར་ཏེ། གཞན་ཡང་བསམ་གྱིས་མི་ཁྱབ་པའི་ཚུལ་དུ་གནས་སོ། །
གཉིས་པ་བྱེ་བྲག་ཏུ་བཤད་པ་ལ་གཉིས། རགས་པ་བཤད་པ་དང༌། ཞིབ་ཏུ་བསྟན་པའོ། །དང་པོ་༼རགས་པ་བཤད་པ་༽ནི།
ཕྱག་མཐིལ་རྡུལ་ཕྲན་གཅིག་ནང་འཇིག་རྟེན་ཁམས། །
རྒྱ་མཚོའི་ནང་ཆུད་འཇིག་རྟེན་ཁམས་མང་དབུས། །
གཞི་དང་སྙིང་པོ་མེ་ཏོག་བརྒྱན་ཞིང་གནས། །
ཞེས་པ་སྟེ། ཡེ་ཤེས་གང་ཆེན་མཚོ་རྣམ་པར་སྣང་མཛད་དེའི་ཕྱག་མཐིལ་གྱི་རྡུལ་ཕྲན་གཅིག་གི་ནང་དུ་འཇིག་རྟེན་ཁམས་རྒྱ་མཚོ་དེ་བཞིན་གཤེགས་པའི་ཕྱག་གི་མཐིལ་གྱི་སྙིང་པོ་རབ་ཏུ་གནས་པ་ཞེས་བྱ་བར། སྟོན་པའང་ཡེ་ཤེས་གང་ཆེན་མཚོ་ཉིད་དུ་བསྟན་ཏེ་རྣམ་པར་རོལ་པ་བསམ་གྱིས་མི་ཁྱབ་པའི་གནས་འདི་ལྟ་བུ་ནི་ས་ཆེན་པོ་ལ་གནས་པའི་བྱང་ཆུབ་སེམས་དཔའ་དང་སངས་རྒྱས་ཉག་གཅིག་གི་སྤྱོད་ཡུལ་ལོ། །འཇིག་རྟེན་གྱི་ཁམས་རྒྱ་མཚོ་དེའི་ནང་དུ་ཆུད་པའི་འཇིག་རྟེན་གྱི་ཁམས་ཤིན་ཏུ་མང་པོའི་དབུས་སུ་སངས་རྒྱས་རྣམ་པར་སྣང་མཛད་སྤྲུལ་སྐུའི་ཞིང་ཁམས་གཞི་དང་སྙིང་པོ་མེ་ཏོག་གིས་བརྒྱན་པའི་ཞིང་འདི་གནས་པར་གསུངས་སོ། །
གཉིས་པ་༼ཞིབ་ཏུ་བསྟན་པ་༽ནི།
དེ་ཡང་འོག་མིན་བར་གྱི་གླིང་བཞི་པའི། །
འཇིག་རྟེན་བྱེ་བ་ཕྲག་བརྒྱ་སྟོང་གསུམ་ཆེ། །
དེ་ནས་གོང་དུ་དུང་ཕྱུར་ཕྲག་བཅུ་བཅུར། །
བསྒྲེས་པས་རབ་འབྱམས་མཚམས་སྦྱོར་རྒྱུད་རྒྱ་མཚོ། །
སྙིང་པོ་མེ་ཏོག་བརྒྱན་ཞིང་སོ་སོ་ཡང༌། །
རྒྱ་མཚོ་ལ་བརྟེན་ཁོར་ཡུག་བཅས་པ་སྟེ། །
མཆོག་གི་སྤྲུལ་སྐུ་གཅིག་གི་འདུལ་ཞིང་ཡིན། །
གཞི་དང་སྙིང་པོ་མེ་ཏོག་གིས་བརྒྱན་པའི་ཞིང་དེ་ལ་ཇི་ཙམ་ཞིག་ཡོད་ཅེ་ན། དེའང་གླིང་བཞི་རི་རབ་ཁོར་ཡུག་དང་བཅས་པ་རླུང་དཀྱིལ་ནས་སྲིད་རྩེའི་འོག་མིན་ལ་ཐུག་གི་བར་གྱི་གནས་དེ་ལ་གླིང་བཞི་པའི་འཇིག་རྟེན་གྱི་ཁམས་ཞེས་བྱ། དེ་ནས་དེ་ཙམ་གྱི་བར་སྟོང་གི་ནམ་མཁའ་འདས་པ་ན་དེ་དང་འདྲ་བའི་འཇིག་རྟེན་གྱི་ཁམས་གཅིག་གནས་པ་ལ་གཅིག་ནས་གཉིས་སུ་བགྲངས་པའི་སྟོང་དུ་ལོངས་པ་ན་ཁོར་ཡུག་གཅིག་གིས་བསྐོར་བ་སྟོང་དང་པོ། དེ་དག་བསྡོམས་པ་གཅིག་ཏུ་བརྩིས་པ་སྟོང་ལ་མུ་ཁྱུད་གཅིག་གིས་བསྐོར་བ་སྟོང་གཉིས་པ། དེ་སྟོང་ལ་ཁོར་ཡུག་ཆེན་པོས་བསྐོར་བ་སྟོང་གསུམ་པ་སྟེ། གླིང་བཞི་པའི་འཇིག་རྟེན་གྱི་ཁམས་བྱེ་བ་ཕྲག་བརྒྱ་ལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གཅིག་ཅེས་བྱའོ། །འདིར་མངོན་པ་བ་རྣམས་ཀྱིས་ཚངས་པའི་འཇིག་རྟེན་མན་ཆད་བགྲང་ཡང༌། འདིར་ནི་རྒྱ་རོལ་དང་གསེར་འོད་དམ་པ་སོགས་ཀྱི་ལུང་གི་རྗེས་སུ་འབྲང་བའོ། །དེ་ནས་རིམ་པར་གོང་ནས་གོང་དུ་དུང་ཕྱུར་ཕྲག་བཅུ་བཅུར་བསྒྲེས་པས་འཇིག་རྟེན་གྱི་གྲངས་རྟོགས་པར་འགྱུར་ཏེ། དེའང་སྟོང་ཆེན་པོ་བྱེ་བ་ཕྲག་བརྒྱ་རབ་འབྱམས་མཚམས་སྦྱོར་གྱི་འཇིག་རྟེན། དེ་བྱེ་བ་ཕྲག་བརྒྱ་རབ་འབྱམས་རྒྱུད་ཀྱི་འཇིག་རྟེན། དེ་བྱེ་བ་ཕྲག་བརྒྱ་རབ་འབྱམས་རྒྱ་མཚོའི་འཇིག་རྟེན། དེ་ལྟ་བུ་དུང་ཕྱུར་ཕྲག་བཅུར་ལོངས་པ་ན་གཞི་དང་སྙིང་པོ་མེ་ཏོག་གིས་བརྒྱན་པའི་ཞིང་གཅིག་ཡིན་ལ། དེ་རྣམས་ཀྱང་སོ་སོར་རྒྱ་མཚོ་ཆེན་པོ་ལ་བརྟེན་ཅིང༌། ཁོར་ཡུག་རེ་རེས་བསྐོར་བ་དང༌། ཐམས་ཅད་ཀྱི་མཐར་ཁོར་ཡུག་ཆེན་པོས་བསྐོར་བ་དང་བཅས་པ་སྟེ། དེ་ཙམ་ཞིག་ནི་མཆོག་གི་སྤྲུལ་པའི་སྐུ་གཅིག་གི་འདུལ་ཞིང་ཡིན་ལ་དབང་པོ་དམན་པའི་ངོར་སྟོང་གསུམ་ཙམ་ཞིག་ཏུ་གསུངས་སོ། །
གསུམ་པ་ཁྱད་པར་དུ་དབྱེ་བ་ལ་གཉིས། མི་མཇེད་ངོས་བཟུང༌། དེ་ལས་འཕྲོས་པའི་དོན་བཤད་པའོ། །དང་པོ་༼མི་མཇེད་ངོས་བཟུང་བ་༽ནི།
དེ་ཡི་ཁོར་ཡུག་ཆེ་ནང་སྤོས་ཆུའི་མཚོར། །
ནོར་བུའི་པདྨ་བཞིས་བརྟེན་འཇིག་རྟེན་ཁམས། །
ཉེར་ལྔ་བརྩེགས་མར་གནས་པའི་བཅུ་གསུམ་པ། །
མི་མཇེད་ཅེས་གྲགས་་་་་༌། །
ཞེས་པ་སྟེ། གཞི་སྙིང་མེ་ཏོག་གིས་བརྒྱན་པ་དེའི་ཁོར་ཡུག་ཆེན་པོའི་ནང་དུ་གང་ཆེན་མཚོའི་དབྱིངས་ཀྱི་སྤོས་ཆུའི་རྒྱ་མཚོ་བརྗོད་དུ་མེད་པའི་སངས་རྒྱས་ཀྱི་ཞིང་གི་རྡུལ་སྙེད་ཀྱི་དབུས་སུ་སྤོས་ཆུའི་རྒྱ་མཚོ་ཟེ་བ་ཡིད་འོང་ལ་གནས་པའི་ནོར་བུའི་པདྨ་ཆེན་པོ་བཞིས་བརྟེན་པའི་འཇིག་རྟེན་གྱི་ཁམས་ཀྱི་རྒྱུད་ཉི་ཤུ་རྩ་ལྔ་བརྩེགས་མར་གནས་པ། སོ་སོའི་བར་བར་དུ་ཞིང་གི་རྡུལ་ཕྲ་རབ་ཀྱི་འཇིག་རྟེན་བརྩེགས་མར་གནས་པས་མཚམས་ཆོད་པ། དེའི་བཅུ་གསུམ་པ་མི་མཇེད་ཅེས་གྲགས་པའི་སྟོང་གསུམ་གྱི་འཇིག་རྟེན་འདི་ཡིན་ཏེ། མི་མཇེད་ཀྱི་སྐད་དོད། སཱ་ཧ་ཞེས་པ་ལྡན་པ་བཟོད་པ་ནུས་པ་རྣམས་ལ་འཇུག་པས། ཞིང་འདིར་སྐྱེས་པའི་སེམས་ཅན་རྣམས་ཉོན་མོངས་པ་དང་སྡུག་བསྔལ་ལ་མི་མཇེད་པའམ་དེ་དག་དང་ཤིན་ཏུ་ལྡན་པ་སྟེ་མི་མཇེད་པ་ནི་སྲན་བཟོད་པའི་དོན་ཡིན་ལ། ཞིང་འདིའི་བྱང་ཆུབ་སེམས་དཔའ་རྣམས་ཀྱང་སྙིང་སྟོབས་ལྷག་པར་བཟོད་ཅིང་དཔའ་བས་ཕུལ་དུ་བྱུང་བས་དེ་ལྟར་དུ་གྲགས་སོ། །
གཉིས་པ་༼དེ་ལས་འཕྲོས་པའི་དོན་བཤད་པ་༽ནི།
་་་་་་སྟོང་གསུམ་འདི་ལ་ཡང༌། །
ཁེབས་ལྡན་ལྷག་པ་རྡུལ་བསལ་རྣམ་འབྱུང་སོགས། །
ཞིང་རྡུལ་བཅུ་གསུམ་སྙེད་ཀྱི་འཇིག་རྟེན་གྱིས། །
རབ་བསྐོར་དབྱིབས་ཟླུམ་རྡོ་རྗེ་བཞི་ཡིས་མཚན། །
སྣ་ཚོགས་རླུང་དཀྱིལ་པདྨོའི་དྲྭ་བར་གནས། །
མི་མཇེད་སྟོང་གསུམ་པའི་འཇིག་རྟེན་འདི་ཁོ་ན་ལའང༌། ཤར་ན་ཁེབས་ལྡན། ལྷོར་ལྷག་པ། ནུབ་ན་རྡུལ་བསལ། བྱང་དུ་རྣམ་འབྱུང༌། མཚམས་རྣམས་སུ། ཕན་བྱེད། ཀུན་སོང༌། ཡོངས་སུ་དགའ་བ། འཕོ་བྱེད། སྟེང་འོག་ཏུ་དབྱངས་སྒྲོགས་དང་མི་ཆེ་བ་ཞེས་བྱ་བ་ལ་སོགས་པ་སངས་རྒྱས་ཀྱི་ཞིང་རྡུལ་བཅུ་གསུམ་གྲངས་སྙེད་ཀྱིས་ཀུན་ནས་རབ་ཏུ་བསྐོར་ཞིང་དབྱིབས་ཟླུམ་པོ་རྡོ་རྗེ་བཞིའི་ས་མཚམས་ཅན། ཁ་དོག་སྣ་ཚོགས་པའི་རླུང་གི་དཀྱིལ་འཁོར་གྱིས་བཟུང་བ་པདྨོའི་དྲྭ་བ་ལ་གནས་སོ། །
འདི་ཡི་སྟོན་པའང་རྣམ་པར་སྣང་མཛད་དེ། །
གཙང་གནས་འོག་མིན་དག་ཏུ་ཁྱབ་པར་བཞུགས། །
སྟོང་གསུམ་འདིའི་སྟོན་པའང་ལོངས་སྐུ་རྣམ་པར་སྣང་མཛད་ཆེན་པོ་ལས་སྤྲུལ་པ། གཙང་མའི་གནས་ཀྱི་འོག་མིན་དག་ཏུ་ཁྱབ་པར་བཞུགས་ཤིང་དབང་ཕྱུག་ཆེན་པོ་རྣམས་ཀྱི་དབུས་སུ་ཆོས་སྟོན་པར་མཛད་པའི་སྤྲུལ་པ་རྒྱ་ཆེན་པོའི་སྐུ་ཞིག་སྟེ། དབུ་མ་པ་ཆོས་བཤེས་ཀྱིས། སྐུ་འདིའང་སྨོན་ལམ་མམ་ཚོགས་ཀྱི་འཕེན་པའམ་བཞེད་པ་ཙམ་གྱིས་ཕྱེ་བའི་འོག་མིན་གྱི་གནས་གཅིག་ཁོ་ནར་མངོན་པར་རྫོགས་པར་འཚང་རྒྱ་བའི་ཕྱིར་རྣམ་པ་རབ་ཏུ་མང་པོའི་ལོངས་སྤྱོད་རྫོགས་སྐུ་འོག་མིན་རྣམས་ན་གནས་པ་ནི་སྤྲུལ་པའི་སྐུ་འབའ་ཞིག་རྒྱ་ཆེན་པོར་སྣང་བར་ཟད་དོ། །ཞེས་བཤད་དོ། །
གླིང་བཞི་འདི་ནི་བཅོམ་པ་དང་ལྡན་ཞེས། །
འདི་ལའང་གླིང་བཞི་གཞན་པ་བཅུ་ཡིས་བསྐོར། །
མི་མཇེད་དེའི་དབུས་སུ་ཚུད་པའི་གླིང་བཞི་པའི་འཇིག་རྟེན་འདི་ནི་བཅོམ་པ་དང་ལྡན་པ་ཞེས་གྲགས་ལ། འདི་ཁོ་ན་ལའང་འདབ་ཆགས་སུ་ཤར་ནས་འོག་གི་བར་རིམ་བཞིན་གླིང་བཞི་གཞན་པ། ཤིན་ཏུ་སྲུང༌། དགའ་བ། བཟོད་དཀའ། སྙིང་པོ་དམ་པ། གཉེན་ལྡན། ས་བཟང༌། སེང་གེ་ཡོད་པ། རྣམ་བསགས། ནོར་འཛིན། འོད་འཕྲོ་ལྡན་ཞེས་པ་བཅུ་ཡིས་བསྐོར་བར་གསུངས་སོ། །
དེ་དག་ཆགས་འཇིག་དུས་མཉམ་བྱེད་པར་གསུངས། །
ས་བཅུའི་དབང་ཕྱུག་ཁོ་ནའི་སྤྱོད་ཡུལ་ལོ། །
ཐེག་པ་ཐུན་མོང་དུ་ཡོངས་སུ་གྲགས་པ་ནི་སྟོང་གསུམ་པའི་འཇིག་རྟེན་ཙམ་ཞིག་ཆགས་འཇིག་མཉམ་དུ་བྱེད་པར་བསྟན་ཅིང༌། གཞན་དུ་གཞི་སྙིང་མེ་ཏོག་གིས་བརྒྱན་པའི་ཞིང་ལ་གནས་པའི་ཞིང་རྒྱ་མཚོ་ལྟ་བུ་མཆོག་གི་སྤྲུལ་པའི་སྐུ་གཅིག་གིས་རྣམ་པར་རོལ་པའི་ཞིང་དེ་དག་ཆགས་འཇིག་དུས་མཉམ་བྱེད་པར་གསུངས་ཤིང༌། འདི་ལྟ་བུའི་གནས་ལུགས་རྒྱ་ཆེ་བ་ནི་ས་བཅུའི་དབང་ཕྱུག་རྣམས་ཁོ་ནའི་སྤྱོད་ཡུལ་ལས་ཉན་ཐོས་སོགས་ཀྱི་བློར་མི་ཤོང་ངོ༌། །ཞིང་ཁམས་སྤྱིར་བསྟན་པ་ཐེག་པ་ཆེན་པོའི་ལུགས་ལྟར་བརྗོད་པ་སྐབས་དང་པོའི་འགྲེལ་པའོ།། །།
༢ འཇིག་རྟེན་བྱེ་བྲག་ཏུ་བསྟན་པ་ཐེག་པ་དམན་པ་དང་ཐུན་མོང་དུ་བརྗོད་པའི་སྐབས།
སྐབས་གཉིས་པ་མི་མཇེད་ཀྱི་འཇིག་རྟེན་བྱེ་བྲག་ཏུ་བཤད་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་༼མདོར་བསྟན་པ་༽ནི།
ཞེས་པ་སྟེ། བྱེ་བྲག་གླིང་བཞི་པའི་འཇིག་རྟེན་གྱི་ཁམས་འདི་ལའང་ཆགས་པའི་བསྐལ་པ། གནས་པའི་བསྐལ་པ། འཇིག་པའི་བསྐལ་པ། སྟོང་པའི་བསྐལ་པ་སྟེ་བསྐལ་པ་ཆེན་པོ་བཞི་ཡོད་དོ། །
གཉིས་པ་༼རྒྱས་པར་བཤད་པ་༽ལ་གསུམ། དང་པོར་ཆགས་པ། བར་དུ་གནས་པ། ཐ་མར་འཇིག་སྟོང་གི་ཚུལ་བཤད་པའོ། །དང་པོ་༼དང་པོར་ཆགས་པ་༽ནི། 
ཞེས་བསྐལ་ཆེན་བཞི་གང་དུ་འབྱུང་བའི་ཡུལ་སྣོད་བཅུད་གཉིས་སུ་ཡོད་པ་ལས་ཐོག་མར་སྣོད་ཀྱི་འཇིག་རྟེན་བཤད་པ་ནི།
ཞེས་མཚམས་སྦྱར་ནས་དངོས་ལ་གཉིས། སྣོད་བཤད་པ་དང༌། བཅུད་བཤད་པའོ། །དང་པོ་༼སྣོད་བཤད་པ་༽ལ་གཉིས། དངོས་དང༌། ཞར་བྱུང་ཉན་རང་གི་འདོད་ཚུལ་ལོ། །དེའི་དང་པོ་༼དངོས་༽ལ་ལྔ། བསྐལ་བཟང་བྱུང་ཚུལ། རི་གླིང་བཀོད་པ། གླིང་བཞིའི་ངེས་ཚིག ངན་སོང་གསུམ་དང་ལྷ་མིན། ལྷ་གནས་བཤད་པའོ། །དང་པོ་༼བསྐལ་བཟང་བྱུང་ཚུལ་༽ནི།
བསྐལ་པ་སྔ་མའི་སྟོང་བསྐལ་འདས་པ་ན། །
ཕྱོགས་བཅུར་རླུང་ལངས་དཀྱིལ་འཁོར་རྒྱ་གྲམ་ཆགས། །
སྤྲིན་ལས་ཆར་བབ་ཆུ་ཡི་ཕུང་པོའི་དབུས། །
པདྨོ་སྟོང་མཐོང་བསྐལ་པ་བཟང་པོར་གྲགས། །
བསྐལ་བཟང་འདིའི་བྱང་སེམས་རྣམས་ཀྱིས་ཞིང་ཡོངས་སུ་སྦྱོང་བའི་སྨོན་ལམ་གྱི་མཐུ་དང༌། འགྲོ་བ་རྣམས་ཀྱི་ལས་མཐུན་པ་དག་ལས། བསྐལ་པ་སྔ་མ་རྫོགས་པའི་འོག་ཏུ་སྟོང་བསྐལ་བར་བསྐལ་ཉི་ཤུའི་ཡུན་འདས་ནས། ཕྱོགས་བཅུ་སོ་སོ་ནས་རླུང་ལངས་པ་ཕན་ཚུན་ཤུགས་ཆེན་པོས་བརྡབ་ཅིང་འཕུལ་བ་ལ་བརྟེན་ནས་རྡོ་རྗེས་ཀྱང་གཞིག་པར་མི་ནུས་པར་སྲ་ཞིང་ཤིན་ཏུ་འཐས་པའི་རླུང་དཀྱིལ་རྒྱ་གྲམ་དུ་ཆགས་པའི་སྟེང་དུ་ནམ་མཁར་སྤྲིན་སྟུག་པོ་གསེར་གྱི་གཉའ་ཤིང་ལྟ་བུ་ཆགས་པ་ལས་ཆར་གྱི་རྒྱུན་ཤིང་རྟའི་སྲོག་ཤིང་ཙམ་ནས་ཐིགས་པ་སྦོམ་པོའི་བར་དུས་རིང་བར་བབ་པའི་རྐྱེན་གྱིས་རླུང་གིས་བསྐྱོར་བའི་ཆུའི་ཕུང་པོ་ཆེན་པོར་གནས་པའི་དབུས་ནས་གསེར་གྱི་པདྨོ་སྟོང་ཤར་བ་གནས་གཙང་མའི་ལྷ་རྣམས་ཀྱིས་མཐོང་བ་ན་སངས་རྒྱས་སྟོང་འབྱུང་བའི་ལྟས་སུ་ཤེས་ནས་ཨེ་མའོ་འདི་ནི་བསྐལ་པ་བཟང་པོ་ཞིག་གོ། །ཞེས་ཆེད་དུ་བརྗོད་པས་བསྐལ་པ་བཟང་པོར་གྲགས་སོ་ཞེས་སྙིང་རྗེ་པདྨ་དཀར་པོའི་མདོ་ལས་གསུངས་ཤིང༌། ཡེ་ཤེས་རྒྱས་པའི་མདོ་ལས་བསྐལ་པ་འདི་ལ་བསྐལ་པ་པདྨ་སྟོང་མཐོང་དུ་གསུངས་པའང་དེ་དང་མཐུན་ནོ། །
གཉིས་པ་༼རི་གླིང་བཀོད་པ་༽ནི།
རླུང་གིས་ཆུ་བསྲུབས་གསེར་གྱི་དཀྱིལ་འཁོར་ལ། །
ཆར་བབ་མཚོ་ཆེན་རླུང་གིས་བསྲུབས་པའི་ཁམས། །
རབ་འབྲིང་ཐ་མ་རྣམ་པར་འཕེལ་བ་ལས། །
རི་རབ་རི་བདུན་གླིང་བཞི་ཁོར་ཡུག་གྲུབ། །
དེ་ལྟར་ཆུའི་ཕུང་པོ་ཆེན་པོ་དེ་རླུང་གིས་བསྲུབས་པའི་རྐྱེན་གྱིས་དེའི་སྟེང་དུ་གསེར་གྱི་དཀྱིལ་འཁོར་བྱུང་ངོ༌། །དེའི་སྟེང་དུ་སྔར་བཞིན་ཆར་གྱི་རྒྱུན་བབས་པས་ཕྱིའི་རྒྱ་མཚོ་ཆེན་པོར་གྱུར་པ་དེ་ལ་རིམ་བཞིན་མཚམས་མཚམས་སུ་རླུང་ལངས་པས་ཉེ་བར་བསྲུབས་པའི་རྐྱེན་གྱིས་ཁམས་ཀྱི་བྱེ་བྲག་རབ་འབྲིང་ཐ་མ་གསུམ་དུ་རྣམ་པར་འཕེལ་བ་ལས། ཁམས་རབ་ལས་དབུས་སུ་རིན་པོ་ཆེ་བཞིའི་རང་བཞིན་ཅན་གྱི་རི་རབ་ལྷུན་པོ་བྱུང་ཞིང༌། ཁམས་འབྲིང་ལས་གསེར་རི་བདུན། ཁམས་ཐ་མ་ལས་གླིང་ཕྲན་བརྒྱད་དང་གཞན་མང་པོས་བསྐོར་བའི་གླིང་བཞི་དང་ལྕགས་རིའི་ཁོར་ཡུག་རྣམས་གྲུབ་བོ། །དེ་ལྟར་ཡང༌། སློབ་དཔོན་དབྱིག་གཉེན་གྱིས། ས་བོན་རྣམ་པ་སྣ་ཚོགས་ཁོ་ན་ཡོད་པའི་ཆུ་དེ་དག་མཐུ་རྣམ་པ་དུ་མའི་བྱེ་བྲག་དང་ལྡན་པའི་རླུང་དག་གིས་བཤིག་པ་ན་རིགས་དེ་དང་དེ་དག་ཏུ་འགྱུར་བ་ཡིན་པ་སོགས་རྒྱ་ཆེར་གསུངས་སོ། །
རི་གླིང་ཐམས་ཅད་ཆུ་མཚོར་བརྒྱད་ཁྲིར་ནུབ། །
ལྷུན་པོ་མཚོ་ལས་བརྒྱད་ཁྲིར་འཕགས་པ་སྟེ། །
རི་རབ་རི་བདུན་གླིང་བཞི་ཁོར་ཡུག་དང་བཅས་པའི་རྩ་བ་ཆུ་མཚོར་དཔག་ཚད་བརྒྱད་ཁྲིར་ནུབ་ནས་དབང་ཆེན་ལ་ཐུག་པར་གནས་ཤིང༌། ལྷུན་པོ་མཚོ་སྟེང་ལས་གྱེན་དུ་དཔག་ཚད་བརྒྱད་ཁྲིར་འཕགས་ནས་གནས་སོ། །སྟེ་ཞེས་པ་ལྷག་བཅས་ཀྱི་སྒྲའོ། །
གྲུ་བཞི་ཆུ་ཤེལ་བཻ་ཌཱུར་པད་རག་དང༌། །
གསེར་ལས་གྲུབ་ཅིང་ནམ་མཁའང་དེ་མདོག་སྣང༌། །
ཆུ་མཚམས་ནས་བཟུང་ཕྱེད་མན་བང་རིམ་བཞི། །
དེ་ལ་ལྷུན་པོ་ནི་བང་རིམ་བཞི་དང་ལྡན་པ་གྲུ་བཞིར་འདུག་པ་སྟེ། ཤར་ཤེལ། ལྷོ་བཻཌཱུརྻ། ནུབ་པདྨ་རཱ་གབྱང་གསེར་གྱི་རང་བཞིན་ཕྱོགས་སོ་སོའི་མདོག་ལྟར་ནམ་མཁའང་དེའི་ཁ་དོག་གསལ་བར་སྣང་བ། ལྷུན་པོ་ཉིད་ཆུ་ལ་ནུབ་པའི་མཚམས་ནས་བཟུང་བའི་ཕྱེད་མན་ཆད་བང་རིམ་བཞི་བརྩེགས་ཀྱི་རྣམ་པས་བསྐོར་བའོ། །
དེ་མཐར་གཉའ་ཤིང་འཛིན་སོགས་གསེར་རི་བདུན། །
བར་རྣམས་ཡན་ལག་བརྒྱད་ལྡན་རོལ་མཚོས་གཏམས། །
རི་རབ་དེའི་མཐར་དབྱིབས་དེ་དང་མཚུངས་པར་ཡོལ་ཐབས་ཀྱིས་ཀུན་ནས་བསྐོར་བའི་རི་བདུན་ནི། དང་པོ་གཉའ་ཤིང་འཛིན། གཉིས་པ་གཤོལ་མདའ་འཛིན། གསུམ་པ་སེང་ལྡེང་ཅན། བཞི་པ་ལྟ་ན་སྡུགལྔ་པ་རྟ་རྣ། དྲུག་པ་རྣམ་འདུད། བདུན་པ་མུ་ཁྱུད་འཛིན་ཏེ་གསེར་གྱི་རི་བདུན། དེ་དག་གི་བར་རྣམས་སུ་ཡན་ལག་བརྒྱད་དང་ལྡན་པའི་ཆུས་གང་བ་ལ་རོལ་པའི་མཚོ་བདུན་དུ་གྲགས་ཤིང་དེ་དག་གིས་གཏམས་པ་སྟེ། ཡན་ལག་བརྒྱད་ནི་བསིལ་བ་དང༌། ཞིམ་པ་དང༌། ཡང་བ་དང༌། འཇམ་པ་དང༌། དྭངས་པ་དང༌། དྲི་ང་བ་མེད་པ་དང༌། འཐུང་ན་མགྲིན་པ་ལ་མི་གནོད་པ་དང༌། ལྟོ་བ་ལ་མི་གནོད་པ་རྣམས་སོ། །
གླིང་བཞི་གླིང་ཕྲན་བརྒྱད་དང་བཅས་པའི་དབྱིབས། །
ཟླ་གམ་སོག་ཁ་ཟླུམ་པོ་གྲུ་བཞིའོ། །
ཤར་ལུས་འཕགས་པོ། ལྷོ་ཛམྦུའི་གླིང༌། ནུབ་བ་ལང་སྤྱོད། བྱང་སྒྲ་མི་སྙན་ཏེ་གླིང་ཆེན་བཞི། ཤར་དུ་ལུས་དང་ལུས་འཕགས། ལྷོར་རྔ་ཡབ་དང་རྔ་ཡབ་གཞན། ནུབ་ཏུ་གཡོ་ལྡན་དང་ལམ་མཆོག་འགྲོ། བྱང་དུ་སྒྲ་མི་སྙན་དང་སྒྲ་མི་སྙན་གྱི་ཟླར་གྲགས་པ་གླིང་ཕྲན་བརྒྱད་དང་བཅས་པ་དེ་དག་གི་དབྱིབས་ནི་རིམ་པ་བཞིན། ཟླ་གམ། སོག་ཁ། ཟླུམ་པོ། གྲུ་བཞིའི་རྣམ་པར་གླིང་ཆེན་བཞི་དངོས་སུ་ཡོད་ཅིང༌། གླིང་ཕྲན་བརྒྱད་ཀྱང་ཕྱོགས་མཚུངས་སུ་ཡོད་དོ། །
མདོ་སྡེ་རྣམས་ལས་བཅུ་གཉིས་པོ་ཁོ་ན་གཙོ་ཆེ་བའི་དབང་གིས་བསྟན་པར་མཛད་ཀྱི་གཞན་ཡང་སིངྒ་ལ། གསེར་གླིང༌། ཟངས་གླིང༌། ཐོ་དཀར་གླིང༌། ༡ཀཾ་པོ་ཛི་ལ་སོགས་པ་ཛམྦུའི་གླིང་ཁོ་ནའི་འཁོར་དུ་ཡུལ་ཆེན་བཅུ་དྲུག་ཡོད་པ་གནས་འཇོག་གི་མདོ་ལས་གསུངས་ཤིང༌། གསང་བ་བསམ་གྱིས་མི་ཁྱབ་པའི་མདོ་ལས་ཡུལ་ཕྲན་སྟོང་ཡོད་པར་བཤད་པ་སོགས་གླིང་བཞི་སོ་སོར་མིང་དང་ཚད་དབྱིབས་མ་ངེས་པའི་གླིང་ཕྲན་དག་ནི་ཤིན་ཏུ་མང་བས་ཚད་བཟུང་གིས་མི་ལང་ངོ༌། །
ཁོར་ཡུག་རི་བོ་ལྕགས་ལས་གྲུབ་པ་སྟེ། །
དེ་དག་བར་དུ་བ་ཚྭའི་རྒྱ་མཚོས་གང༌། །
གླིང་དེ་རྣམས་ཀྱི་མཐའ་སྐོར་ཁོར་ཡུག་ཏུ་བསྐོར་བའི་རི་བོ་ཕྱིའི་ལྕགས་རི་ཞེས་བྱ་བ་ནི་ལྕགས་ལས་གྲུབ་པ་རྡོ་སོལ་གྱི་རང་བཞིན་ཅན་ཏེ་གསེར་རི་རྣམས་ཀྱི་ཕྱི་ནས་ཁོར་ཡུག་ལ་ཐུག་པ་དེ་དག་གི་བར། གླིང་རྣམས་མ་གཏོགས་པ་བ་ཚྭ་ཅན་གྱི་ཆུས་གང་བ་ནི་བ་ཚྭ་ཅན་གྱི་རྒྱ་མཚོར་གྲགས་ལ། དེ་དང་རྟ་གདོང་གི་རི་བོ་ཕྲད་པས་རྡོ་སོལ་ལས་འབར་བའི་མེས་ཆུ་རྣམས་མཚམས་ལས་མི་འདའ་བར་སྐེམ་པར་བྱེད་པའང་བཤད་དོ། །
གསུམ་པ་༼གླིང་བཞིའི་ངེས་ཚིག་༽ནི།
འཕགས་ཡུལ་དབུས་ནས་བྱང་དུ་རི་ནག་དགུ། །
འདས་པའི་གངས་རིའི་བྱང་ན་སྤོས་ངད་ལྡངས། །
བར་དུ་མ་དྲོས་མཚོ་ཡི་ཕྱོགས་བཞི་ནས། །
ཁ་འབབ་ཆུ་བཞི་ཕྱོགས་བཞིའི་རྒྱ་མཚོར་འགྲོ། །
མཚོ་འགྲམ་ཛམྦུ་བྲྀཀྵའི་སྡོང་པོས་བརྒྱན། །
དེ་ཕྱིར་ཛམྦུས་མཚན་པའི་གླིང་དུ་གྲགས། །
དེ་ལ་ཛམྦུའི་གླིང་ཞེས་པའི་རྒྱུ་མཚན་གང་ཞེ་ན། འཕགས་པའི་ཡུལ་གྱི་དབུས་ནས་བྱང་དུ་རི་ནག་པོ་དགུ་འདས་པའི་མཚམས་སུ་གངས་རི་སྟེ་རི་བོ་གངས་ཅན་ཞེས་བྱ་བ་ཡོད་ཅིང༌། དེའི་བྱང་ན་རི་བོ་སྤོས་ངད་ལྡན་པ་ཡོད་ལ། དེ་གཉིས་ཀྱི་བར་དུ་སྔོན་བྲམ་ཟེ་དུས་དཔོག་ཅེས་བྱ་བས་ལྷ་དང་འཁོར་ལོས་སྒྱུར་བ་འཐོབ་བྱེད་ཀྱི་མཆོད་སྦྱིན་བྱས་པའི་འབྲས་ཁུ་དྲོན་མོ་ཕོ་བ་མ་དྲོས་པ་ལྟར་གྱུར་པ་ལ་མ་དྲོས་པ་ཞེས་གྲགས་པ་ཀླུའི་རྒྱལ་པོ་མ་དྲོས་པ་གནས་པའི་མཚོ། སྨན་དང་རིན་པོ་ཆེ་དང་ནགས་ཚལ་དང་ཆུ་ཀླུང་ཐམས་ཅད་ཀྱི་འབྱུང་གནས་སུ་གྱུར་པ་ཆུ་ཞེང་དུ་དཔག་ཚད་ལྔ་བཅུར་མཉམ་པ་ཡོད་དོ། །དེའི་ཕྱོགས་བཞི་ནས་ཁ་འབབ་ཀྱི་ཆུ་བཞིར་གྲགས་པ་ཤར་ཕྱོགས་ན་བྲག་གླང་པོ་ཆེའི་གདོང་འདྲ་བ་ནས་ཆུ་ཀླུང་གངྒཱ་དངུལ་གྱི་བྱེ་མ་འདྲེན་ཅིང་འབབ་པ། ལྷོ་ཕྱོགས་ན་བྲག་ཁྱུ་མཆོག་གི་གདོང་འདྲ་བ་ནས་ཆུ་ཀླུང་སིནྡྷུ་བཻཌཱུརྻའི་བྱེ་མ་འདྲེན་ཅིང་འབབ་པ། ནུབ་ཕྱོགས་ན་བྲག་རྟའི་གདོང་འདྲ་བ་ནས་ཆུ་ཀླུང་པཀྵུ་ཤེལ་གྱི་བྱེ་མ་འདྲེན་ཅིང་འབབ་པ། བྱང་ཕྱོགས་ན་བྲག་སེང་གེའི་གདོང་འདྲ་བ་ནས་ཆུ་ཀླུང་སི་ཏཱ་གསེར་གྱི་བྱེ་མ་འདྲེན་ཅིང་འབབ་པ། དེའང་ཆུ་ཕྲན་ལྔ་བརྒྱ་ལྔ་བརྒྱ་དང་བཅས་ཏེ་མཚོ་མ་དྲོས་པ་ལ་ལན་བདུན་བདུན་གཡས་སུ་བསྐོར་ནས་ཕྱོགས་བཞིའི་རྒྱ་མཚོ་ཆེན་པོར་འགྲོའོ། །མཚོ་འགྲམ་དུ་ཛམྦུ་བྲྀཀྵ་ཞེས་བྱ་བའི་ཤིང་སྡོང་འབྲས་བུ་མངར་རྫ་ཙམ་ཡོད་པ་དེ་སྨིན་ནས་ཆུར་ལྷུང་བའི་སྒྲ་ལས་ཛམྦུ་ཞེས་བྱ་བ་འབྱུང་ཞིང༌། ཤིང་དེས་ཉེ་བར་མཚན་པའི་གླིང་ཡིན་པས་ན་ཛམྦུའི་གླིང་ཞེས་གྲགས་ལ། འབྲས་བུ་དེ་ཀླུའི་རྒྱལ་པོ་རྣམས་ཀྱིས་ཉར་སྤྲུལ་ནས་ཟ་བར་བྱེད་ཅིང༌། མ་ཟོས་པ་རྣམས་ཛམྦུ་ཆུ་བོའི་གསེར་དུ་འགྱུར་བར་བཤད་དོ། །
གླིང་གཞན་གསུམ་ནི་ལུས་འཕགས་པོ་སོགས་རང་རང་གི་མིང་གིས་ཁྱད་པར་སྟོན་པ་སྟེ། ལུས་ཆེས་ཁྱད་པར་དུ་འཕགས་པ་དང༌། འདོད་འཇོའི་བ་ལས་ལོངས་སྤྱོད་ཀྱི་ཁྱད་པར་འབྱུང་བ་དང༌། གླིང་དེར་ཀླུ་མ་རུངས་པ་རྣམས་ཀྱིས་གཙེས་པའི་སྐྱོན་གྱིས་བར་བར་དུ་ཉི་མ་སྤྲིན་གྱིས་གཡོགས་པ་འབྱུང་ཞིང༌། དེར་པི་ཝང་དང་རྫ་རྔ་ལ་སོགས་པ་སྐད་མི་སྙན་པ་འགྱུར་བ་ཙམ་ཞིག་གིས་འདོད་པའི་ཡོན་ཏན་ལས་སྐྱོན་དུ་བགྲང་བ་ཡོད་པའི་ཕྱིར་དེ་སྐད་དུ་གྲགས་སོ། །
གླིང་བཅུ་གཉིས་པོ་དེ་དག་གི་ནང་ནས་འཛམ་གླིང་གི་གླིང་ཕྲན་དུ་གཏོགས་པ་རྔ་ཡབ་གླིང་དུ་སྲིན་པོ་ཁོ་ན་གནས་ཤིང༌། གཞན་པ་རྣམས་ལ་མིའི་འགྲོ་བ་གནས་པ་དང༌། གླིང་ཕྲན་རྣམས་ནའང་གཙོ་བོའི་གླིང་ན་ཡོད་པ་རྣམས་དང་ཕྱོགས་མཚུངས་ཙམ་ཡོད་པར་བཞེད་དོ། །དེ་ལ་མི་ཞེས་བྱ་བ་ནི་ཡིད་དམ་ཤེད་ཅན་ལ་འཇུག་པའི་མ་ནུཥྱའི་སྒྲ་ལས་ཤེད་བུའམ་ཡིད་རྟོག་དཔྱོད་ཀྱི་འཇུག་པ་ཤས་ཆེ་བས་མི་ཞེས་གྲགས་པར་བཤད་དོ། །
བཞི་པ་༼ངན་སོང་གསུམ་དང་ལྷ་མིན་༽ནི།
དམྱལ་བ་ཡི་དྭགས་གནས་ནི་ས་ཡི་འོག །
དུད་འགྲོ་བྱིངས་གནས་རྒྱ་མཚོ་ཆེན་པོར་ཏེ། །
ལྷ་མིན་རི་རབ་ཁོང་གསེང་ཆུ་མཚམས་མན། །
དེ་ལྟར་འགྲོ་བ་དྲུག་ལས་མི་བཤད་ཟིན་ནས་ངན་སོང་གི་འགྲོ་བ་གསུམ་གྱི་ནང་གསེས་དམྱལ་བ་དང་ཡི་དྭགས་རྩ་བའི་གནས་ནི་ས་ཡི་འོག་སྟེ། དེ་ལ་དམྱལ་བའི་འགྲོ་བ་ནི་འཛམ་གླིང་འདིའི་འོག་དཔག་ཚད་སྟོང་ཕྲག་ཉི་ཤུ་ན་མནར་མེད་པའི་དམྱལ་བ་ཆེན་པོ། དེའི་སྟེང་རིམ་བཞིན་རབ་ཏུ་ཚ་བ། ཚ་བ། ངུ་འབོད་ཆེན་པོ། ངུ་འབོད། བསྡུས་འཇོམས། ཐིག་ནགཡང་སོས་ཏེ་ཚ་བའི་དམྱལ་བ་བརྒྱད་དང༌། དེ་དག་སོ་སོར་ངོས་བཞི་རེ་ཡོད་པའི་ངོས་རེ་རེ་ན་ཉེ་འཁོར་བའི་དམྱལ་བ། མེ་མ་མུར། རོ་མྱག་འདམ། སྤུ་གྲིའི་ལམ་དང༌། རལ་གྲིའི་ལོ་མ་དང༌། ཤལྨཱ་ལིའི་ནགས། ཆུ་བོ་རབ་མེད་དེ་བཞི་བཞི་ཡོད་པ་དེ་རྣམས་ཀྱི་མཐའ་ལོགས་སུ་ཆུ་བུར་ཅན། ཆུ་བུར་རྡོལ་བ་ཅན། སོ་ཐམ་ཐམ་པ། ཨ་ཆུ་ཟེར་བ། ཀྱི་ཧུད་ཟེར་བ། ཨུཏྤལ་ལྟར་གས་པ། པདྨ་ལྟར་གས་པ། པདྨ་ལྟར་ཆེར་གས་པ་རྣམས་ཏེ་གྲང་དམྱལ་བརྒྱད་ཡོད་ཅིང༌། དེའང་གླིང་རྣམས་འབྲུའི་ཕུང་པོ་བཞིན་དུ་གཤམ་རྒྱ་ཆེ་བར་ཡོད་པའི་ཕྱིར་ཏེ་ཆུད་པ་མི་འགལ་ཞིང༌། ཐེག་ཆེན་ལྟར་ན་དམྱལ་བ་རང་སྣང་དུ་འདོད་དགོས་པས་ཆགས་ཚད་ལ་ངེས་བཟུང་མཐའ་གཅིག་ཏུ་མི་དགོས་སོ། །ཉི་ཚེའི་དམྱལ་བ་དག་ནི་རེ་རེའམ་དུ་མ་དག་ཀྱང་རུང་སྟེ་སོ་སོའི་ལས་ལས་གྲུབ་པའི་རྣམ་པའི་བྱེ་བྲག་མང་པོ་ཅན་གནས་ངེས་པ་མེད་པར་བཤད་དེ། འདིར་དམྱལ་བ་ཞེས་པ་ལེགས་སྦྱར་སྐད་དུ་ན་ར་ཀ་སྟེ། དེའང་ཡི་གེ་ཕྱིས་བསྣན་གྱི་ངེས་པས་ན་དགག་ཚིག་དང་ར་ཀ་དགའ་བར་འགྱུར་བས་ཡིད་དུ་འོང་བ་ཅུང་ཟད་ཀྱང་མེད་པས་སམ། ར་ཀ་ལེན་པ་ལ་སྦྱར་ན་བསོད་ནམས་མིན་པར་ཁྲིད་པས་དམྱལ་བའོ། །ཡི་དྭགས་ནི་འཛམ་གླིང་འདིའི་འོག་དཔག་ཚད་ལྔ་བརྒྱ་ན་ཡི་དྭགས་ཀྱི་རྒྱལ་པོ་གཤིན་རྗེ་གནས་ཤིང༌། དེའི་འཁོར་དུ་དྲན་ཉེ་ལས། ཡི་དྭགས་ལྟོ་གུག་དང༌། ཁ་ཁབ་མིག་ལྟར་ཕྲ་བ་ལ་སོགས་སུམ་ཅུ་རྩ་དྲུག་གསུངས་ཏེ། དེ་ནི་རྩ་བའི་གནས་ཡིན་ཞིང༌། དེ་ལས་འཕྲོས་པ་ནི་མ་ངེས་པ་གཞན་དང་གཞན་དུ་ཡོད་དོ། །དེ་ལས་ལྷ་མིན་ཡི་དྭགས་ཀྱི་རིས་སུ་གཏོགས་པ་ལ་སོགས་ཡི་དྭགས་རྫུ་འཕྲུལ་ཅན་ཁ་ཅིག་ལྷའི་དཔལ་ལྟ་བུ་ཉམས་སུ་མྱོང་བའང་ཡོད་པར་བཤད་དོ། །ཡི་དྭགས་ཞེས་པའང་པྲེ་ཏའི་སྒྲ་ལས་རབ་སོང་སྟེ་ཤིན་ཏུ་ཕྱིར་མི་ལྡོག་པར་སོང་བས་སམ་བཀྲེས་སྐོམ་གྱིས་ཤིན་ཏུ་ནོན་པས་ཡི་དྭགས་སོ། །དུད་འགྲོ་ནི་ཐང་དང་ཆུ་དང་ནམ་མཁའི་སྤྱོད་ཡུལ་བ་ཡིན་ཞིང༌། རྩ་བའི་གནས་ནི་རྒྱ་མཚོ་ཆེན་པོ་སྟེ། དེར་ཀླུ་ལ་སོགས་པ་དུད་འགྲོ་བྱིངས་ན་གནས་པ་རྣམས་ཆང་གི་སྦང་མ་བཞིན་དུ་གནས་པར་བཤད་ཅིང༌། ལྷ་མ་ཡིན་ནི་མཛོད་དུ་མི་གསལ་ཡང༌། དྲན་ཉེ་ལས། རི་རབ་ཀྱི་ར་བའི་ཁོང་སེང་ཆུ་མཚམས་མན་གྱི་ཆད་རྒྱ་མཚོའི་སྟེང་དུ་ལྷ་མིན་དུད་འགྲོར་གཏོགས་པའི་རིགས་ཀྱི་གནས་ཀྱི་ཁྱད་པར་དང་སྒྲ་གཅན་དང་མགུལ་ཕྲེང་ལ་སོགས་པའི་གཙོ་བོ་ཆེན་པོ་རྣམས་གནས་པར་གསུངས་སོ། །དུད་འགྲོ་ཞེས་པ་དུད་དེ་འགྲོ་བར་བྱེད་པས་དུད་འགྲོར་བཤད་ཀྱང་ཏིར་སྲའི་སྒྲ་ཐུར་གསེག་གམ་ཐད་ཀའམ། འཁྱོག་པོ་ལ་འཇུག་པས་འགྲོ་ཚུལ་དེ་ལྟར་ཤས་ཆེ་བ་ལས་བཏགས་པར་སྣང༌། ལྷ་མིན་ནི་ཨ་སུ་རའི་སྒྲ་ལས་བཅུད་མི་ལྡན་པ་སྟེ་བདུད་རྩིའི་བཅུད་དང་མི་ལྡན་པར་གྲགས་པའམ། ཡང་ན་སུ་ར་ལྷ་སྟེ། དམན་པའི་དོན་གྱི་དགག་སྒྲ་སྦྱར་བའོ། །
ལྔ་པ་༼ལྷ་གནས་བཤད་པ་༽ནི།
རྒྱལ་ཆེན་རིས་བཞི་ལྷུན་པོའི་བང་རིམ་གཙོ། །
ཡན་ལག་ཁ་འཐོར་གནས་ལ་ངེས་པ་མེད། །
ལྷ་རྣམས་ལས་འདོད་ལྷ་རིགས་དྲུག་གི་ཐོག་མ་རྒྱལ་ཆེན་རིས་བཞི་པའི་ལྷ་རྣམས་ནི་ལྷུན་པོའི་བང་རིམ་ལ་གཙོ་བོར་གནས་ཏེ། དེའང་རི་རབ་ཀྱི་བང་རིམ་དང་པོ་ལ་གཞོང་ཐོགས། གཉིས་པར་ཕྲེང་ཐོགས། གསུམ་པར་རྟག་མྱོས། བཞི་པར་ཕྱོགས་བཞིར་དེ་དག་གི་རྒྱལ་པོ་རྒྱལ་ཆེན་བཞི་དང༌། དེ་དག་གི་འཁོར་གྱི་ལྷ་རྣམས་དག་ཕལ་ཆེར་གནས་ཏེ། དེ་རྣམས་གཉའ་ཤིང་འཛིན་སོགས་རི་བདུན་དང་བར་སྣང་ལའང་ཅི་རིགས་པར་གནས་ཤིང༌། མདོར་ན་དམྱལ་བ་ནས་འདིའི་བར་གྱི་འགྲོ་བ་རྣམས་ཀྱི་ཡན་ལག་ཁ་འཐོར་བའི་གནས་ལ་ངེས་པ་མེད་དེ། མི་ཡུལ་གྱི་རི་བྲག་ལྗོན་ཤིང་གཙུག་ལག་ཁང་ཁྱིམ་ལ་སོགས་པ་ལའང་བརྟེན་པ་ཅི་རིགས་ཡོད་པས་ན་དེ་དག་ཀྱང་དེ་རྣམས་ཀྱི་གནས་སམ་རྟེན་དུ་འགྱུར་རོ། །
ལྷུན་པོའི་སྟེང་ན་རྩ་གསུམ་ལྷ་ཡི་གནས། །
རྣམ་རྒྱལ་ཁང་བཟང་གྲོང་ཁྱེར་ལྟ་ན་སྡུག །
སྐྱེད་ཚལ་ས་གཞི་ཡོངས་འདུས་རྡོ་ལེབ་མཆོག །
ཆོས་བཟང་འདུན་ས་གནོད་སྦྱིན་གནས་དང་བཅས། །
རི་རབ་ལྷུན་པོའི་སྟེང་ན་སུམ་ཅུ་རྩ་གསུམ་དུ་གྲགས་པ་ལྷ་རྣམས་ཀྱི་གནས་ཡོད་དེ། དེའང་སུམ་ཅུ་རྩ་གསུམ་དུ་གྲགས་པ་ནི། ནོར་ལྷ་བརྒྱད། ཐ་སྐར་གྱི་བུ་གཉིས། དྲག་པོ་བཅུ་གཅིགཉི་མ་བཅུ་གཉིས་སུ་བགྲང་བ་ལྟར་ལས། ཉི་མ་བཅུ་གཉིས་ཀྱི་གྲངས་དབང་པོ་ནི། འདི་དག་གི་གཙོ་བོ་བརྒྱ་བྱིན་ཉིད་དང༌། གཞན་སོ་གཉིས་ལ་ནི་ཉེ་དབང་ཞེས་གྲགས་སོ། །སུམ་ཅུ་རྩ་གསུམ་གྱི་ལྷའི་གྲངས་འདྲེན་ཚུལ་དྲན་ཉེ་ལས་འབྱུང་བ་ལྟར་ན། ༡ཆོས་བཟང་༢མཐོ་བ་༣རི་རྩེ་ལེགས་༤མཐོང་གནས། །༥ཕྱོགས་གཅིག་༦ཤིང་གསེབ་ཤིང་རྟ་༧སྣ་ཚོགས་གནས། །༨དགའ་བྱེད་༩རྣམ་མཛེས་ཡོངས་༡༠འདུར་གནས་པ་དང༌། །འདྲེས་༡༡པའི་འགྲམ་དང་ཚང་ཚིང་༡༢འགྲམ་ན་གནས། །ནོར་༡༣བུའི་སྙིང་པོར་གནས་དང་༡༤ཀུན་གསལ་སྤྱོད། །གསེར་༡༥ཕུག་ཁང་དང་ཕྲེང་བའི་༡༦གྲིབ་མ་དང༌། །མཐོ་༡༧དམར་རྒྱུ་དང་བཀྲ་བ་༡༨སྣ་ཚོགས་ཀྱིས། །སྦྱོར་བར་འཇུག་དང་ཞིབ་༡༩ཏུ་སྤྱོད་པ་དང༌། །གླུ་༢༠སྒྲར་ཆགས་དང་༢༡གཟི་བརྗིད་འབར་བ་དང༌། །ཟླ་༢༢བའི་གནས་ལྟར་ཉ་དང་ཤིང་༢༣སཱ་ལ། །ཟུང་དང་༢༤མིག་ཕྱེར་འགྲོ་དང་བཙུམས་༢༥འགྲོས་དང༌། །ལུས་མདོག་༢༦བཟང་ཆེ་ནོར་བུ་༢༧འཕྱང་བ་དང༌། །རིས་༢༨མཐུན་འཁོར་༢༩གནས་མཐོ་༣༠བར་སྤྱོད་པ་དང༌། །༣༡གཟི་མཆོག་༣༢གཟི་བྲེང་༣༣མ་དྲོས་པ་དག་སྟེ། །སུམ་ཅུ་རྩ་གསུམ་ལྷ་ཡི་རྣམ་གྲངས་སོ། །དེའང་དབུས་ན་བརྒྱ་བྱིན་གྱི་ཕོ་བྲང་རྣམ་པར་རྒྱལ་བའི་ཁང་བཟང་གྲུ་བཞི་པའི་ངོས་རེ་ལ་དཔག་ཚད་ལྔ་བཅུ་དང་འཕང་དུ་དཔག་ཚད་ཕྱེད་དང་ལྔ་པ་རིན་པོ་ཆེའི་བ་གམ་བརྒྱ་རྩ་གཅིག་གིས་བསྐོར་བ། དེའི་ཕྱི་རོལ་དུ་གསེར་གྱི་ལྕགས་རི་ངོས་རེ་ལ་དཔག་ཚད་ཉིས་སྟོང་ལྔ་བརྒྱ་དང་འཕང་དུ་ཕྱེད་དང་གཉིས་འཕགས་པ། ས་གཞི་གསེར་གྱི་རང་བཞིན་ལ་རིན་པོ་ཆེ་སྣ་ཚོགས་པའི་མདངས་མི་འདྲ་བ་བརྒྱ་རྩ་གཅིག་གིས་བཀྲ་ཞིང་ཤིང་བལ་ལྟར་འཇམ་པ། དེའི་ངོས་གཞི་ནི་རིན་པོ་ཆེའི་ཀ་བ་ཁྲི་དྲུག་སྟོང་གིས་བཏེགས་པའི་གདུང་ཕྱམ་དུ་བྲེས་པའི་རྩིག་སྐྱོབ་ཅན། ཕྱོགས་བཞིའི་སྒོ་ཆེན་པོ་བཞི་ན་ལྷའི་བུ་གོ་ཆ་གྱོན་པ་ལྔ་བརྒྱ་རེས་བསྲུང་ཞིང༌། སྲང་ཆེན་པོ་བཞི་དང་སྲང་ཕྲན་དུ་མ་དང་བཅས་པའི་གྲོང་ཁྱེར་ལྟ་ན་སྡུག དེའི་ཤར་ཕྱོགས་ན་ཁོར་ཡུག་དཔག་ཚད་སྟོང་ཡོད་པའི་ཤིང་རྟ་སྣ་ཚོགས་པའི་ཚལ་དང༌། ཚད་དེ་དང་འདྲ་བར་ལྷོ་ཕྱོགས་ན་རྩུབ་འགྱུར་གྱི་ཚལ་དང༌། ནུབ་ཕྱོགས་ན་འདྲེས་པའི་ཚལ་དང༌། བྱང་ཕྱོགས་ན་དགའ་བའི་ཚལ་ཏེ་སྐྱེད་ཚལ་གྱི་ས་གཞི་རྣམས་དང༌། ཡང་དེ་དག་གི་ཕྱི་རོལ་ལྟ་ན་སྡུག་གི་བྱང་ཤར་མཚམས་ན་དཔག་བསམ་གྱི་ཤིང་ཡོངས་འདུ་ས་བརྟོལ་ཞེས་བྱ་བ་ཐུར་དུ་དཔག་ཚད་ལྔ་བཅུ་ཟུག་ཅིང་གྱེན་དུ་དཔག་ཚད་བརྒྱ་འཕགས་པ། ཡལ་འདབ་ཀྱིས་དཔག་ཚད་ལྔ་བཅུར་ཁྱབ་ཅིང་འདོད་དགུ་ཐམས་ཅད་འབྱུང་བ་དང༌། དེའི་འོག་ན་ལྭ་བ་དཀར་པོ་ལྟ་བུའི་རྡོ་ལེབ་ཨ་མོ་ནི་ཀ་ཞེས་བྱ་བ་ཆུ་ཞེང་དུ་དཔག་ཚད་ལྔ་བཅུ་དང་མཐའ་སྐོར་དུ་དཔག་ཚད་ཉིས་བརྒྱས་འཁོར་བའི་གྲུ་བཞི་པ་དང༌། ལྟ་ན་སྡུག་གི་ལྷོ་ནུབ་མཚམས་ན་ཆོས་བཟང་ལྷའི་འདུན་ས་ཞེས་བྱ་བ་དཔག་ཚད་དགུ་བརྒྱས་འཁོར་བའི་ཟླུམ་པོ། དེའི་དབུས་ན་བརྒྱ་བྱིན་གྱིས་ཆོས་སྟོན་པའི་གསེར་གྱི་ཁྲི་དང༌། ཉེ་དབང་སུམ་ཅུ་རྩ་གཉིས་ཀྱི་གདན་བཤམས་པ་རྣམས་དང༌། གཞན་ཡང་བག་མེད་པ་ལས་བསྐུལ་བའི་ཆོས་ཀྱི་སྡོམ་བཞི་རང་གྲགས་པའི་རྔ་སྒྲ་དང༌། ན་བ་དང་རྒ་བ་དང་དུས་མིན་འཆི་བ་ལས་སྐྱོབ་པའི་བདུད་རྩིའི་བུམ་པ་དང༌། གླང་པོ་ཆེ་རབ་བརྟན་དང་ས་སྲུངས་ཀྱི་བུ་དང༌། རྟ་སྤྲིན་གྱི་ཤུགས་ཅན་འཁོར་གཡོག་བརྒྱ་སྟོང་དང་བཅས་པ་སོགས་བསམ་གྱིས་མི་ཁྱབ་པ་རྣམས་དང༌། ལྕོག་བཞིར་གནོད་སྦྱིན་གསང་བ་པ་ལག་ན་རྡོ་རྗེ་ཞེས་བྱ་བ་རྣམས་ཀྱི་གནས་དང་བཅས་པ་ཡོད་དོ། །
དེ་སྟེང་ནམ་མཁར་སྤྲིན་ཆགས་ལྟ་བུ་ལ། །
བརྟེན་པའི་འཐབ་བྲལ་དགའ་ལྡན་འཕྲུལ་དགའ་གཞན། །
རྩ་གསུམ་གྱི་གནས་དེའི་སྟེང་ཕྱོགས་ན་རིམ་པ་བཞིན་གོང་ནས་གོང་དུ་བརྩེགས་པར་ལྷ་སོ་སོའི་རིས་མཐུན་གྱི་ལས་ལས་བྱུང་བའི་གཞལ་ཡས་ཁང་སོགས་ལྷ་རྣམས་ཀྱི་འབྱོར་པ་ཕུལ་དུ་བྱུང་བ་ནམ་མཁར་སྤྲིན་ཆགས་པ་ལྟ་བུ་ལ་བརྟེན་པའི་ལྷ་རྣམས་ཡོད་པ་ལས། དང་པོར་འདོད་པར་གཏོགས་ཀྱང་ལྷ་མིན་གྱི་འཐབ་རྩོད་དང་བྲལ་བའི་འཐབ་བྲལ། འདི་ལ་ལྷ་གཉིས་གཉིས་ལྷན་ཅིག་ཏུ་བརྫུས་ཏེ་སྐྱེ་བས་མཚེ་མ་ཞེས་ཀྱང་ཟེར། རྒྱལ་བ་མ་ཕམ་པའི་ཆོས་ཀྱི་དགའ་བ་དང་ལྡན་པའི་དགའ་ལྡན། རང་གིས་འཕྲུལ་པའི་འདོད་ཡོན་ལ་ཅི་དགར་སྤྱོད་པའི་འཕྲུལ་དགའ། གཞན་གྱིས་འཕྲུལ་པའི་ལོངས་སྤྱོད་ལ་དབང་བྱེད་པའི་གཞན་འཕྲུལ་དབང་བྱེད་དེ་འདོད་ལྷ་རིས་དྲུག་གོ། །
ཚངས་རིས་ལ་སོགས་གཟུགས་ཁམས་གནས་བཅུ་དྲུག །
ཀུན་གྱི་གོང་དུ་འོག་མིན་ཆུང་ངུ་སྟེ། །
དེ་སྟེང་ས་སྡེར་དབང་ཕྱུག་ཆེ་གནས་བཤད། །
དེ་དག་གི་གོང་དུ་ཚངས་རིས་ལ་སོགས་གཟུགས་ཁམས་ཀྱི་གནས་བཅུ་དྲུག་གོང་ནས་གོང་དུ་བརྩེགས་མར་ཆགས་ཤིང༌། དེ་དག་ཀུན་གྱི་གོང་དུ་འོག་མིན་ཆུང་ངུའི་གནས་དང་བཅས་གཟུགས་ཁམས་གནས་རིས་བཅུ་བདུན་དུ་གྲགས་པ་སྟེ། དེའང་ཡས་རིམ་བཞིན་བསམ་གཏན་དང་པོ་ལ། སྡིག་པ་མི་དགེ་བའི་ཆོས་བསལ་བས་ཚངས་པ་སྟེ། དེའི་རིས་སུ་གཏོགས་པའི་ཚངས་རིས། ཚངས་པའི་མདུན་ན་འདུག་སྟེ་ཚིག་འདོན་པས་ཚངས་པའི་མདུན་ན་འདོན། དགེ་རྩ་ཆེན་པོ་ལས་སྐྱེས་ཤིང་ཚེ་ཚད་ལུས་ཚད་སོགས་གཞན་ལས་ཆེ་བ་སྟོང་གསུམ་མི་མཇེད་ཀྱི་བདག་པོ་བྱེད་པའི་ཚངས་ཆེན་ཏེ་གསུམ། བསམ་གཏན་གཉིས་པ་ལ། རང་གི་གོང་མ་ལ་ལྟོས་ཏེ་འོད་ཀྱི་ཁྱོན་དང་གསལ་བ་གཉིས་ཀ་ཆུང་བའི་འོད་ཆུང༌། འོད་ཀྱི་ཁྱོན་འོག་མས་ཚད་བཟུང་མི་ནུས་པའི་ཚད་མེད་འོད། འོད་ཀྱི་ཁྱོན་དང་གསལ་བ་གཉིས་ཀ་ཆེ་ཞིང་གནས་གཞན་མཐའ་དག་སྣང་བར་བྱེད་པའི་འོད་གསལ་ཏེ་གསུམ། བསམ་གཏན་གསུམ་པ་ལ། ཡིད་ཀྱི་ས་པའི་བདེ་བ་ནི་རབ་ཏུ་ཞི་བའི་ཕྱིར་དགེ་བ་ཞེས་བཏགས་ཤིང་དེ་གོང་ས་ལས་ཆུང་བའི་དགེ་ཆུང༌། བདེ་བ་དེ་འོག་སས་ཚད་བཟུང་དུ་མེད་པའི་ཚད་མེད་དགེ། བདེ་བ་དེ་ཆེར་རྒྱས་ཤིང་འཕེལ་བའམ་ལྷ་དེ་དག་གི་དགེ་བ་ལས་ལྷག་པ་ལྷ་རིས་ན་མེད་པའི་དགེ་རྒྱས་ཏེ་གསུམ། བསམ་གཏན་བཞི་པ་ལ། ས་གཞི་སྤྲིན་འཁྲིགས་པ་ལྟར་འདབ་མ་ཆགས་པ་མེད་པའི་སྤྲིན་མེད། མི་གཡོ་བའི་བསོད་ནམས་ལས་སྐྱེས་པའི་བསོད་ནམས་སྐྱེས། གནས་གཞན་དང་འབྲེལ་བའི་སོ་སྐྱེ་ཐམས་ཅད་ལས་འབྲས་བུ་མཆོག་ཏུ་གྱུར་པའི་འབྲས་བུ་ཆེ་སྟེ་སོ་སྐྱེའི་གནས་གསུམ་དང༌། གནས་གཙང་མ་གོང་མ་རྣམས་ལས་ཡོན་ཏན་གྱི་ཁྱད་པར་མི་ཆེ་བའི་མི་ཆེ་བ། ཏིང་ངེ་འཛིན་ཁྱད་པར་ཅན་ཐོབ་པས་འགྱོད་པའམ་ཉོན་མོངས་པའི་གདུང་བ་མེད་པའི་མི་གདུང་བ། རབ་ཏུ་ཞི་ཞིང་མཆོག་ཏུ་མཛེས་པར་སྣང་བའི་གྱ་ནོམ་སྣང་བ། མཐོང་བའམ་ལྟ་བ་རྣམ་པར་དག་ཅིང་བཟང་བའི་ཤིན་ཏུ་མཐོང༌། གནས་གཞན་དང་འབྲེལ་བ་ལ་འདི་ལས་ཡོན་ཏན་ལྷག་པ་གོང་ན་མེད་པའི་འོག་མིན། འདི་ལ་རྡུལ་ཕྲ་རབ་བསགས་པའི་གཟུགས་ཀྱི་མཐར་ཐུག་པ་ཡིན་པས་བསགས་མཐའ་པ་ཞེས་ཀྱང་ཟེར་རོ། །འབྲས་བུ་ཆེ་བའི་ཕྱོགས་གཅིག་ན་འདུ་ཤེས་མེད་པའི་སེམས་ཅན་རྣམས་ཡོད་པར་བཤད་ཅིང༌། བསམ་གཏན་བཞི་པ་འདི་དག་ནི་གནས་གཅིག་ཏུ་ལས་མཐུན་པ་མེད་པས། ལྷ་སོ་སོར་གཞལ་མེད་ཁང་དང་བཅས་ཏེ་སྐྱེ་འཇིག་བྱེད་པའི་ཁྱད་པར་ཡོད་དོ། །དེ་ལས་མི་ཆེ་བ་ནས་འོག་མིན་གྱི་བར་ནི་འཕགས་པ་རྣམས་ཁོ་ན་དེར་སྐྱེ་བས་གནས་གཙང་མར་གྲགས་ཤིང༌། འོག་མིན་དེ་ལོངས་སྐུའི་གནས་ཡིན་པར་ལང་ཀར་གཤེགས་པ་སོགས་མདོ་དང༌། སྔགས་རྒྱུད་འགའ་ཞིག་ལས་གསུངས་པས་དགོངས་པ་ཕྱོགས་གཅིག་ཏུ་མངོན་ཞིང༌། ས་སྡེ་ལས་དེའི་གོང་དུ་དབང་ཕྱུག་ཆེན་པོའི་གནས་ཞེས་པ་ས་བཅུའི་དབང་ཕྱུག་རྣམས་སྐྱེ་བའི་གནས་ཤིག་ཡོད་པར་ཡང་བཤད་དོ། །
དེ་དག་གི་ཚད་དབྱིབས་ཞིབ་པར་མངོན་པ་སོགས་ལས་འབྱུང་ཞིང་རགས་པར་ལྷ་གནས་དེ་དག་གོང་ནས་གོང་དུ་ཉིས་འགྱུར་གྱིས་རྒྱ་ཆེ་ཞིང་ལོངས་སྤྱོད་དང་དབང་ཕྱུག་གིས་འཕགས་པར་འདོད་དོ། །ལྷ་ཞེས་པའང་ལེགས་སྦྱར་སྐད་དུ་དི་བཽ་ཀས྄་སྟེ་འདི་རྣམས་ཀྱི་ཁྱིམ་མཐོ་རིས་སུ་ཡོད་པས་མཐོ་རིས་གནས་བྱེད་དམ་མཁའ་ཁྱིམ་པ་ཞེས་བྱའོ། །ཡང་ན་དེ་བ་སྟེ་རྩེ་ཞིང་རོལ་པར་བྱེད་པས་ལྷའོ། །
གཉིས་པ་ཞར་བྱུང་ནི།
སྟོང་གསུམ་གཅིག་ནི་ཉན་རང་གཟིགས་པར་འཇུག །
དེ་དག་ཆ་མེད་རྡུལ་ལས་གྲུབ་པར་འདོད། །
དེ་ལྟར་བཤད་པའི་སྟོང་གཉིས་སམ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གཅིག་ཙམ་གྱི་བཀོད་པ་ཇི་ལྟ་བ་ནི་ཉན་རང་འཕགས་པ་རྣམས་ཀྱི་ཡེ་ཤེས་དག་པའི་གཟིགས་པར་ཡང་རྟོགས་ཤིང་འཇུག་ལ། དེ་ལས་གཞན་པའི་ཞིང་ཁམས་རབ་འབྱམས་རྒྱ་མཚོའི་བཀོད་པའི་ཚུལ་ནི་སངས་རྒྱས་དང་བྱང་སེམས་དག་པའི་ས་ལ་བཞུགས་པ་ཁོ་ནའི་སྤྱོད་ཡུལ་ཡིན་ཏེ། དགྲ་བཅོམ་བསེ་རུ་སྟོན་རྣམས་ཀྱིས། །སྟོང་གཉིས་གསུམ་དང་གྲངས་མེད་མཐོང༌། །ཞེས་འབྱུང་བས་སོ། །ཉན་རང་དེ་དག་རྣམས་ཀྱིས་སྣོད་ཀྱི་འཇིག་རྟེན་རགས་པ་རྩོམ་བྱེད་ནི་ཕྱོགས་ཀྱི་ཆ་མེད་ཀྱི་རྡུལ་ཕྲ་རབ་ས་ཆུ་མེ་རླུང་བཞི་དང་དྲི་རོ་རེག་གཟུགས་ཏེ་རྡུལ་རྫས་བརྒྱད་འདུས་ཀྱི་གོང་བུ་འདུས་པ་ལས་གྲུབ་པར་འདོད་ཅིང༌། དེའང་མུ་སྟེགས་བྱེད་ལྟར་བསྐལ་པ་སྔ་མ་འཇིག་པའི་ཤུལ་དུ་རྡུལ་ཕྲན་ཆ་མེད་སིལ་བུར་གནས་པ་ནི་བཞེད་པ་མ་ཡིན་གྱི། གནས་འདིར་སྐྱེ་འགྱུར་སེམས་ཅན་སྤྱི་མཐུན་ལས་ཀྱི་བྱེད་པས་འབྲས་བུ་རགས་པ་སྣ་ཚོགས་སྐྱེད་ནུས་ཀྱི་རླུང་ཉིད་ཐོག་མའི་ས་བོན་ཡིན་པར་བཞེད་པ་སོགས་ཞིབ་པར་འོག་ཏུ་འབྱུང་ངོ༌། །
གཉིས་པ་བཅུད་ཀྱི་སེམས་ཅན་བཤད་པ་ལ་བཞི། ངོ་བོ། མཆེད་ཚུལ། བདེ་སྡུག སྡུད་ཚུལ་ལོ། །དང་པོ་༼ངོ་བོ་༽ནི།
དེ་ལྟར་རྟེན་སྣོད་ཀྱི་འཇིག་རྟེན་བཤད་ཟིན་ནས། དེ་ལ་བརྟེན་པ་བཅུད་ཀྱི་སེམས་ཅན་འགྲོ་བ་རྣམས་ཀྱི་ངོ་བོ་ནི་ལས་དང་ཉོན་མོངས་པས་མ་བསྒྲིབས་ཤིང༌། དགེ་སྡིག་གང་དུའང་ལུང་དུ་མ་བསྟན་པ་ཞིག་སྟེ། ཐེག་ཆེན་པ་རྣམས་ཀྱིས་ཀུན་གཞི་དང་འོད་གསལ་སོགས་ཐུན་མོང་མིན་པའི་བཤད་ཚུལ་རྣམས་འོག་ཏུ་འབྱུང་ངོ༌། །
གཉིས་པ་༼མཆེད་ཚུལ་༽ལ་བསྟན་བཤད་གཉིས་ལས། དང་པོ་མདོར་བསྟན་པ་ནི།
སྐྱེ་མཆེད་བཞི་སོགས་རིམ་གྱིས་གྲུབ་པར་བཞེད། །
ཡས་རིམ་མཆེད་ནས་དམྱལ་བའི་བར་དུ་ཆགས། །
འགྲོ་བ་རྣམས་ཐོག་མར་འཁྲུལ་པ་ན་རང་གི་ངོ་བོ་དེ་ལ་ལྷན་ཅིག་སྐྱེས་པའི་མ་རིག་པས་མཚུངས་ལྡན་གྱི་རྒྱུ་བྱས། གཟུང་འཛིན་བག་ལ་ཉལ་ལངས་ཏེ་ཁམས་གསུམ་དུ་ཟག་པའི་ཐོག་མར་ཡོད་མིན་མེད་མིན་སོགས་གཟུགས་མེད་སྐྱེ་མཆེད་མུ་བཞི་དང༌། དེ་ནས་གཟུགས་ཁམས་དང་འདོད་ཁམས་སོགས་རིམ་གྱིས་གྲུབ་པར་བཞེད་ཅིང༌། མདོར་ན་འགྲོ་བ་རྣམས་ནི་གོང་ནས་འོག་ཏུ་ཡས་རིམ་གྱིས་མཆེད་ནས་མཐར་དམྱལ་བའི་འཇིག་རྟེན་གྱི་བར་དུ་ཆགས་སོ། །
གཉིས་པ་རྒྱས་པར་བཤད་པ་ནི།
དེ་ཡང་གཟུགས་མེད་སྐྱེ་མཆེད་མུ་བཞི་སྟེ། །
ཏིང་འཛིན་བྱེ་བྲག་ཙམ་ཡིན་གནས་ལུས་མེད། །
དེའང་གཟུགས་མེད་པའི་ཁམས་ལ་སྐྱེ་མཆེད་མུ་བཞིར་གྲགས་ཏེ། འཁོར་བར་སྐྱེ་ཚུལ་དང་བསྟུན་ནས་དམ་པ་འགའ་ཞིག་མས་རིམ་གྱིས་འཆད་པ་ལྟར་ལེགས་ཀྱང༌། འདིར་གོ་བདེ་བའི་སླད་དུ་ཡས་རིམ་གྱིས་བཤད་ན། ཐོག་མར་ཏིང་ངེ་འཛིན་སྙོམས་འཇུག་གི་སྦྱོར་བའི་དུས་སུ་ནམ་མཁའ་ལྟར་མཐའ་ཡས་སོ་སྙམ་པའི་རྣམ་པར་བྱེད་ཅིང་ལམ་དེ་ཉིད་སྐྱེ་ཞིང་མཆེད་པ་ལས་བྱུང་བས་འབྲས་བུ་སྐྱེ་བ་ལའང་དེ་ཡི་མིང་གིས་བཏགས་པའི་ནམ་མཁའ་མཐའ་ཡས་སྐྱེ་མཆེད། དེ་བཞིན་དུ་སྦྱར་ཏེ་རྣམ་ཤེས་མཐའ་ཡས་སོ་སྙམ་པའི་རྣམ་པར་བྱེད་པའི་རྣམ་ཤེས་མཐའ་ཡས་སྐྱེ་མཆེད། ཅི་ཡང་མེད་དོ་སྙམ་པའི་རྣམ་པར་བྱེད་པའི་ཅི་ཡང་མེད་པའི་སྐྱེ་མཆེད། འདུ་ཤེས་ནི་ནད་དང་འབྲས་དང་ཟུག་རྔུ་དང་འདྲ་ཞིང་འདུ་ཤེས་མེད་པ་ནི་ཀུན་ཏུ་རྨོངས་པའོ་སྙམ་པའི་རྣམ་པར་བྱེད་ཅིང་འདུ་ཤེས་ཀྱི་རྒྱུ་བ་གཞན་པ་འབྱུང་བའི་འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་དེ་བཞིའོ། །དེ་དག་ཀྱང་ཐོག་མར་འཁྲུལ་དུས་གོང་ནས་འོག་ཏུ་མཆེད་ལ། ཕན་ཚུན་འཁོར་དུས་སྔར་གྱི་རྟེན་ལ་སྐྱེ་མཆེད་པའི་སེམས་བཞི་གང་གྲུབ་པ་དེར་སྐྱེས་ནས། ཁ་ཅིག་གོང་མ་ཐོབ་པ་ལས་འོག་ནས་འོག་ཏུ་རིམ་གྱིས་ལྟུང་བའང་ཡོད་ལ། ཁ་ཅིག་གང་ཐོབ་པ་དེ་ནས་སྲིད་པ་གཞན་དུའང་འཕོ་བས་མ་ངེས་སོ། །འོན་ཀྱང་ཕལ་ཆེར་གཟུགས་མེད་འདི་བཞི་པོ་ཐོབ་ནས་འོག་མ་འོག་མར་རིམ་པར་ལྟུང་བ་ཤས་ཆེ་སྟེ་འཆི་ཁར་ཡོད་མིན་མེད་མིན་གྱི་ཏིང་ངེ་འཛིན་གྱི་སྲིད་རྩེ་ཞིག་ནས། ཅི་ཡང་མེད་པའི་འདུ་ཤེས་ཙམ་དུ་ཤར་བས་ཅུང་ཟད་སྔར་ལས་རགས་པར་སོང་ལ། དེ་ཉིད་ཚོར་བ་བདེ་བས་དེའི་ངང་ལ་ཆགས་པས་དེར་ལྟུང་ལ། དེ་བཞིན་དུ་རྣམ་ཤེས་ཀྱི་འཆི་ཁར་ནམ་མཁའ་མཐའ་ཡས་ཀྱི་སེམས་ཤར་ནས་དེར་རོ་མྱོང་བས་མཚུངས་ལྡན་གྱིས་སྐྱེ་བ་ཡིན་ཏེ། སྔར་ནས་ཏིང་ངེ་འཛིན་གྱི་ངང་ལ་གནས་ཤིང་རྒྱུན་རིང་པོར་གོམས་པས། དེར་ཡང་དེའི་སེམས་འགྲུབ་པར་ཤིན་ཏུ་སླ་བའི་ཕྱིར་རོ། །དེ་ལྟར་གཟུགས་མེད་པའི་ཁམས་བཞི་ནི་ཏིང་ངེ་འཛིན་གྱི་བྱེ་བྲག་ལ་བཏགས་པ་ཙམ་ལས་གནས་ཀྱི་ངེས་པ་དང་ལུས་ཀྱི་ཚད་མེད་པས་སྟེང་འོག་ཏུ་གདགས་པའང་མེད་དེ། ཡུལ་གང་དུ་སྙོམས་འཇུག་དེ་ཐོབ་ནས་ཤི་འཕོས་པ་རྣམས་དེ་ཉིད་དུ་དེར་གྲུབ་པའི་ཕྱིར་རོ། །
འདིར་མངོན་པ་བ་ཁ་ཅིག་གིས་གཟུགས་མེད་ཁམས་འོག་མིན་གྱི་སྟེང་ནས་སྟེང་དུ་བརྩེགས་པའི་གནས་དང་གཟུགས་ཀྱང་ཡོད་ལ། གཟུགས་མེད་ཅེས་བརྗོད་པ་ནི་དམན་པ་ལ་དགག་སྒྲ་བྱས་པར་འདོད་པ་དང༌། སངས་རྒྱས་ཕལ་པོ་ཆེ་ལས་ཀྱང༌། གཟུགས་མེད་པའི་ཁམས་ཀྱི་ཡུལ་དང་བཅས། གཞི་དང་བཅས། རྟེན་དང་བཅས། དབྱིབས་དང་བཅས། ཞེས་པས་མཚོན་གཟུགས་མེད་ཁམས་ལ་སྣོད་ཀྱི་འཇིག་རྟེན་ཡོད་པའི་ཚིག་ཡང་དང་ཡང་དུ་འབྱུང་བ་དང༌། དེ་བཞིན་དུ་སྔ་འགྱུར་བཀོད་པ་ཆེན་པོ་ཡིད་བཞིན་མཆོག་གི་རྒྱུད་ཀྱི་དགོངས་དོན་དང༌། བི་མ་ལ་དང་པདྨ་སཾ་བྷ་བའི་ཞབས་ཀྱིས་ཀྱང་གཟུགས་ལས་གོང་དུ་དཔག་པའི་མཁའ་ལ། པདྨ་རྣམ་པར་བརྩེགས་པའི་ནམ་མཁའ་སོགས་བཞི་ལ་ཏིང་ངེ་འཛིན་གྱི་ལུས་ཀྱིས་བརྟེན་པར་བཞེད་དོ། །
གཟུགས་ཁམས་བསམ་གཏན་བཞི་པར་གནས་གཙང་ལྔ། །
སོ་སྐྱེའི་གནས་གསུམ་བསམ་གཏན་འོག་གསུམ་གསུམ། །
འདོད་པ་ལ་འདོད་ཆགས་དང་བྲལ། གཟུགས་ལ་མ་བྲལ་བས་གཟུགས་ཀྱི་ཁམས་ཞེས་གྲགས་པ་ལ་ནང་གསེས་སུ་གནས་རིས་བཅུ་བདུན་ཡོད་པ་དེ་དག སྡེ་ཚན་དུ་བསྡུ་ན་བསམ་གཏན་བཞིར་གྲགས་པ་ལས། བསམ་གཏན་བཞི་པར་འོག་མིན་སོགས་གཙང་མ་རིས་ཀྱི་གནས་ལྔ་འབྲས་བུ་ཆེ་བ་སོགས་སོ་སྐྱེའི་གནས་གསུམ། བསམ་གཏན་གསུམ་པར་དགེ་རྒྱས་སོགས། གཉིས་པར་འོད་གསལ་བ་སོགས། དང་པོར་ཚངས་ཆེན་པ་སོགས་ཏེ་འོག་མ་དེ་དག་ལའང་གསུམ་གསུམ་ཡོད་པ་གོང་དུ་སྨོས་པ་ལྟར་ལ་འཇིག་རྟེན་ཆགས་པའི་ཚེ་སྔོན་དུ་མེས་ཞིག་པ་ཞིག་ན། བསམ་གཏན་གཉིས་པའི་ལྷ་ཞིག་ཚེ་འཕོས་ནས་ཚངས་པའི་གཞལ་མེད་ཁང་སྟོང་པར་སྐྱེ་ཞིང༌། དེ་ནས་རིམ་བཞིན་མཆེད་ནས་ཚངས་པ་མདུན་ན་འདོན་དང༌། ཚངས་རིས་སོགས་ནས་དམྱལ་བའི་བར་དུ་ཡས་རིམ་གྱིས་ཆགས་ཤིང༌། སྔ་མ་ཆུས་ཞིག་པའི་ཚེ་ཐོག་མར་བསམ་གཏན་གསུམ་པ་ནས་འོག་ཏུ་སྐྱེ་བ་སོགས་ཤེས་དགོས་སོ། །
འདོད་ཁམས་ལྷ་རིས་དྲུག་དང་གླིང་ཆེན་བཞི། །
གླིང་ཕྲན་བརྒྱད་དང་དུད་འགྲོ་ཡི་དྭགས་གཉིས། །
ཚ་གྲང་དམྱལ་བ་བརྒྱད་བརྒྱད་བཅས་པ་ཡི། །
འདོད་པ་སུམ་ཅུ་རྩ་དྲུག་ཉིད་དུ་བྱུང༌། །
འདོད་པའི་ཡོན་ཏན་འཁྲིག་པ་གཙོ་བོར་བྱེད་ཅིང་ཁམས་ཀྱི་ཟས་ལ་འདོད་ཆགས་དང་ལྡན་པས་འདོད་ཁམས་ཞེས་གྲགས་པ་འདི་ལ་གཞན་འཕྲུལ་དབང་བྱེད་སོགས་འདོད་ལྷ་རིས་དྲུག སྒྲ་མི་སྙན། བ་ལང་སྤྱོད། ལུས་འཕགས་པོ། ཛམྦུའི་གླིང་སྟེ་གླིང་ཆེན་བཞི། དེ་དག་གི་གླིང་ཕྲན་བརྒྱད། ངན་སོང་གི་འགྲོ་བ་དུད་འགྲོ་དང་ཡི་དྭགས་གཉིས། ཚ་དམྱལ་བརྒྱད། གྲང་དམྱལ་བརྒྱད་བཅས་བསྡོམས་པས་འདོད་པ་སུམ་ཅུ་རྩ་དྲུག་ཅེས་བྱ་ཞིང༌། ཐོག་མར་འཇིག་རྟེན་ཆགས་པའི་སྐབས་སུའང་ཇི་སྐད་བཤད་པའི་གོ་རིམ་བཞིན་གོང་ནས་ལྟུང་ཞིང་མཆེད་པས་འགྲོ་བ་དེ་དག་ཉིད་དུ་བྱུང་ངོ༌། །
བདེ་འགྲོ་ངན་འགྲོ་བཅུ་བཅུ་ཉི་ཤུ་དང༌། །
ཉི་ཤུ་རྩ་བརྒྱད་དུ་ཡང་རྣམ་པར་གཞག །
དབྱེ་བསྡུ་གཞན་ཡང་འདོད་ལྷ་དྲུག་དང་གླིང་བཞིས་བདེ་འགྲོ་བཅུ། དམྱལ་བ་བརྒྱད་དུད་འགྲོ་དང་ཡི་དྭགས་ཏེ་ངན་འགྲོ་བཅུར་བྱས་པས་འདོད་པ་ཉི་ཤུ་ཞེས་གྲགས་པ་དང༌། གླིང་ཕྲན་བརྒྱད་སོ་སོར་དབྱེ་བས་འདོད་པ་ཉི་ཤུ་རྩ་བརྒྱད་དུའང་རྣམ་པར་གཞག་གོ། །ལྷ་མ་ཡིན་དུད་འགྲོར་བསྡུ་བའང་ཡོད་ཀྱང་གནས་ལུས་ལོངས་སྤྱོད་སོགས་ལྷ་དང་ཆོས་མཚུངས་པས་དེར་བསྡུའོ། །ཨ་སུ་ར་ཞེས་པའི་དགག་སྒྲ་དམན་པ་ལ་སྦྱར་བ་ཡིན་གྱི་དངོས་པོ་བཟློག་པ་ལ་སྦྱར་བ་མིན་པས་ཏེ། ས་སྡེ་དང་འདོད་འཇོ་སོགས་ལས་ཀྱང་འདི་ལྟར་དུ་བཤད་དོ། །
གསུམ་པ་༼བདེ་སྡུག་༽ནི།
གཟུགས་ཁམས་ལ་སོགས་བདེ་འགྲོ་ཐམས་ཅད་ཀྱང༌། །
ཚེ་དང་ལོངས་སྤྱོད་འོག་ནས་འོག་ཏུ་དམན། །
ངན་འགྲོའི་སྡུག་བསྔལ་ཕྱི་མ་ཕྱི་མས་ཆེ། །
གཟུགས་ཁམས་གནས་རིས་བཅུ་བདུན། འདོད་ལྷ་རིགས་དྲུགགླིང་བཞིའི་འགྲོ་བ་རྣམས་སྔར་མཆེད་པའི་སྐབས་སུ་སྨོས་པའི་གོ་རིམ་ལྟར་ཚེ་དང་ལོངས་སྤྱོད་འོག་ནས་འོག་ཏུ་རིམ་པར་དམན་ཞིང་སྔ་མ་སྔ་མ་རྣམས་ཚེ་རིང་ཞིང་ལོངས་སྤྱོད་ཤིན་ཏུ་རྒྱ་ཆེ་བ་ཡིན་ནོ། །ངན་འགྲོ་རྣམས་ནི་སྡུག་བསྔལ་ཕྱི་མ་ཕྱི་མས་རིམ་གྱིས་ཆེ་བ་ཡིན་ཏེ། དུད་འགྲོ་ལས་ཡི་དྭགས། དེ་ལས་དམྱལ་བ། དེའང་དམྱལ་གནས་གོང་མ་རྣམས་ལས་འོག་མ་སྡུག་བསྔལ་རིམ་པར་ཆེ་ཞིང་ཚེ་ཚད་ཀྱང་རིམ་གྱིས་རིང་བ་ཡིན་ནོ། །
བཞི་པ་༼སྡུད་ཚུལ་༽ནི།
སྐྱེ་མཆེད་བསམ་གཏན་བཞི་བཞི་འདོད་ཁམས་གཅིག །
ས་དགུས་བསྡུས་ཤིང་རིགས་ལས་འགྲོ་བ་དྲུག །
མི་དང་ལྷ་གནས་ངན་སོང་རྣམ་གསུམ་པོ། །
རྒྱུད་དང་ལམ་གྱི་སྒོ་ནས་ལྔ་རུ་བཞག །
དེ་ལྟར་ཁམས་གསུམ་པོ་དེའང་སེམས་མི་འདྲ་བས་ཕྱེ་ན་དགུར་བཞག་སྟེ། གཟུགས་མེད་ཁམས་སྐྱེ་མཆེད་བཞིས་ཕྱེ་བས་ས་བཞི། གཟུགས་ཁམས་བསམ་གཏན་བཞིས་ཕྱེ་བས་ས་བཞི། འདོད་ཁམས་པ་ལ་ཁྱད་པར་མེད་པས་ས་གཅིག་སྟེ་དགུས་བསྡུས་ཤིང༌། རིགས་ཀྱིས་ཕྱེ་ན་འགྲོ་བ་དྲུག་སྟེ། ཡབ་སྲས་མཇལ་བ་ལས། སེམས་ཅན་ཚོགས་ཀྱི་འགྲོ་དྲུག་གང་བསྟན་པ། །སེམས་ཅན་དམྱལ་བ་དུད་འགྲོ་ཡི་དྭགས་དང༌། །ལྷ་མིན་རིས་དང་མི་དང་ལྷ་རྣམས་སུ། །མི་ཡི་སེང་གེས་ཀུན་རྫོབ་བཏགས་པ་མཛད། །ཅེས་པ་ལྟར་རོ། །ཡང་རྒྱ་ཆེར་རོལ་པ་ལས། སྲེད་སྲིད་མ་རིག་དབང་གིས་སྐྱེ་བོ་རྣམས། །མི་དང་ལྷ་གནས་ངན་སོང་རྣམ་གསུམ་པོ། །འགྲོ་བ་ལྔ་པོ་དག་ཏུ་མི་མཁས་འཁོར། །དཔེར་ན་རྫ་མཁན་འཁོར་ལོ་འཁོར་བ་བཞིན། །ཞེས་པ་ལྟར་སྐྱེ་བའི་རྒྱུད་དང་འགྲོ་བའི་ལམ་གྱི་སྒོ་ནས་ལྔ་རུའང་བཞག་གོ །ཡང་ན། རྨི་ལམ་གྱི་ལམ། བག་ཆགས་ཀྱི་ལམ། ལས་ཀྱི་མཐའི་ལམ། འཁྲུལ་འཁོར་མ་ངེས་པའི་ལམ། རྒྱུ་དང་འབྲས་བུ་སོ་སོར་མ་ངེས་པའི་ལམ་སྟེ་ལྔ་ལའང་བཤད་པ་ཡོད་དོ། །
དེ་ཀུན་སྐྱེ་གནས་རྣམ་པ་བཞི་དང་ནི། །
ཡང་དག་ལོག་པ་མ་ངེས་ཚོགས་སུ་འདུ། །
འགྲོ་བ་དེ་ཐམས་ཅད་ཀུན་ཀྱང་སྐྱེ་གནས་སུ་བསྡུ་ན། མངལ་སྐྱེས། སྒོང་སྐྱེས། དྲོད་གཤེར་སྐྱེས། རྫུས་སྐྱེས་བཞིར་འདུ་ཞིང༌། དེའང་ལྷ་དང་དམྱལ་བ་དང་སྲིད་པ་བར་མ་རྣམས་རྫུས་སྐྱེས། མི་དང་དུད་འགྲོ་རྣམས་སྐྱེ་གནས་བཞི་ཀ ཡི་དྭགས་ལ་མངལ་སྐྱེས་དང་རྫུས་སྐྱེས་གཉིས་ཡོད་པར་བཤད་དོ། །ཡང་སེམས་ཅན་གྱི་འཇིག་རྟེན་དེ་ལྟ་བུར་སྐྱེ་གནས་འཆི་བ་ཐམས་ཅད་ཡང་དག་པར་ངེས་པའི་ཚོགས་དང༌། ལོག་པར་ངེས་པའི་ཚོགས་དང༌། མ་ངེས་པའི་ཚོགས་གསུམ་དུ་འདུ་སྟེ། དང་པོ་ནི་འཕགས་པ། གཉིས་པ་མཚམས་མེད་བྱེད་པ། གསུམ་པ་ནི་དེ་ལས་གཞན་པ་ཐམས་ཅད་དོ། །
གཉིས་པ་བར་དུ་གནས་པའི་ཚུལ་བཤད་པ་ལ་བཞི། འགྲོ་བ་སྤྱིར་བཤད་པ། འཛམ་གླིང་ཁྱད་པར་དུ་བཤད་པ། འཁོར་ལོས་སྒྱུར་བ་འབྱུང་ཚུལ། ཁ་ཟས་སོགས་ཁྱད་པར་གཞན་བསྟན་པའོ། །དང་པོ་༼འགྲོ་བ་སྤྱིར་བཤད་པ་༽ནི།
གནས་དུས་དུད་འགྲོ་མ་གཏོགས་འགྲོ་བ་གཞན། །
ཕལ་ཆེར་འབྲས་བུ་ལ་སྤྱོད་ངེས་པ་ཅན། །
འཇིག་རྟེན་གྱི་ཁམས་ལེགས་པར་ཆགས་ནས་གནས་པའི་དུས་སུ་དུད་འགྲོ་མ་གཏོགས་པའི་ངན་སོང་གི་འགྲོ་བ་གཞན་དང་མཐོ་རིས་པ་ཕལ་མོ་ཆེ་ཐམས་ཅད་སྔར་བསགས་པའི་ལས་དགེ་སྡིག་གི་འབྲས་བུ་ཁོ་ན་ལ་སྤྱོད་པ་ཡིན་པས་ཚེ་དང་ལོངས་སྤྱོད་བདེ་སྡུག་སོགས་ངེས་པ་ཡིན་ཏེ། དུད་འགྲོ་རྣམས་ནི་སྡིག་པའི་ལས་ཀྱི་འབྲས་བུ་ལ་སྤྱོད་པ་ཡིན་ཀྱང་ཚེ་སོགས་མ་ངེས་ཏེ་ཀླུ་ཆེན་སོགས་རིང་མཐའ་བར་བསྐལ་གཅིག་ཏུ་གནས་ཤིང་ཐུང་མཐའ་སྲིན་བུ་སོགས་སྐད་ཅིག་མར་གནས་པ་དང༌། ལུས་ཀྱི་དབྱིབས་དང་རྣམ་པ་མ་ངེས་པ་དཔག་ཏུ་མེད་ཅིང༌། མི་ཡིས་བདག་ཏུ་བཟུང་བའི་གཡུང་དྭགས་སོགས་ཅུང་ཟད་བདེ་ལ། གླིང་བར་གྱི་མུན་པར་སྐྱེས་པ་སོགས་སྡུག་བསྔལ་གྱིས་གོ་མཚམས་མེད་པར་མནར་བ་དང༌། དམྱལ་བ་ཡང་སོས་སོགས་དྲུག་མས་རིམ་བཞིན་དང༌། འདོད་ལྷ་དྲུག་ཡས་རིམ་གྱིས་སྦྱར་བའི་ལྷའི་ཚེ་ཚད་རྣམས་དམྱལ་བ་པའི་ཞག་ཏུ་བརྩིས་པའི་འདོད་ལྷ་རྣམས་ཀྱི་ལོ་གྲངས་དེ་སྙེད་ཐུབ་སྟེ། དཔེར་ན་ཡང་སོས་པ་རྒྱལ་ཆེན་རིས་བཞི་པའི་ཚེ་ཚད་ཞག་ཏུ་བྱས་པའི་ལོ་ལྔ་བརྒྱ་འཚོ་བ་ལྟ་བུ་དང༌། རབ་ཚ་བར་བསྐལ་ཕྱེད། མནར་མེད་པ་བསྐལ་པ་གཅིག་གི་ཚེར་བཤད་ཅིང༌། གྲང་དམྱལ་རྣམས་ལས་ཆུ་བུར་ཅན་གྱི་ཚེ་མ་ག་དྷཱའི་ཏིལ་སྦྱང་ནས་ལོ་བརྒྱ་རེར་ཏིལ་རེ་འདོར་བའི་ཏིལ་ཟད་པ་དང་མཉམ་ཞིང༌། གཞན་རྣམས་སོ་སོར་སྔ་མ་སྔ་མ་ལས་ཉི་ཤུ་འགྱུར་རོ། །ཡི་དྭགས་རྣམས་ཀྱིས་མིའི་ཟླ་བ་རེ་ལ་ཞག་ཏུ་བརྩིས་པའི་ལོ་ལྔ་བརྒྱ་ཐུབ་པ་དང༌། སའི་དངོས་གཞིར་ལྷ་མིན་རྣམས་ཀྱི་ལུས་དང་ཚེའི་ཚད་སུམ་ཅུ་རྩ་གསུམ་དང་མཚུངས་པར་བཤད་ཅིང༌། ངན་འགྲོ་གསུམ་ལ་ལུས་ཚད་ངེས་པ་མེད་པ་དང༌། ལུས་འཕགས་པོའི་མི་རྣམས་ཛམྦུའི་གླིང་པའི་ཁྲུ་བརྒྱད་པར་ཡོད་པ་ནས། རིམ་བཞིན་བ་ལང་སྤྱོད་སྒྲ་མི་སྙན་པ་རྣམས་ཉིས་འགྱུར་དུ་རྟོགས་པར་བྱ་ཞིང༌། འདོད་ལྷ་དྲུག་པོ་ཡས་རིམ་གྱིས་རྒྱང་གྲགས་ཀྱི་བཞི་ཆ་གཅིག་ནས་དྲུག་གི་བར་དང༌། ཚེ་ཚད་ཀྱང་ལུས་འཕགས་པོ་ལོ་ཉིས་བརྒྱ་ལྔ་བཅུ། བ་ལང་སྤྱོད་ལོ་ལྔ་བརྒྱ། སྒྲ་མི་སྙན་པ་སྟོང་ཕྲག་ཏུ་འཚོ་ཞིང༌། རྒྱལ་ཆེན་རིས་བཞི་པ་མི་ལོ་ལྔ་བཅུ་ལ་ཉིན་ཞག་གཅིག་ཏུ་བརྩིས་པའི་ལོ་ལྔ་བརྒྱ། སུམ་ཅུ་རྩ་གསུམ་པ་མི་ལོ་བརྒྱ་ལ་ཞག་ཏུ་བརྩིས་པའི་ལོ་སྟོང་སོགས་རིམ་བཞིན་གོང་མ་ཉིས་འགྱུར་གྱིས་གཞན་འཕྲུལ་དབང་བྱེད་པའི་བར་དུ་ཤེས་པར་བྱ་ཞིང༌། གཟུགས་ཁམས་པ་རྣམས་ནི་སོ་སོའི་ལུས་ལ་དཔག་ཚད་གཞལ་བའི་གྲངས་དང་མཉམ་པའི་བསྐལ་པ་རྣམས་སུ་འཚོ་སྟེ། ཚངས་རིས་པ་ཚེ་བསྐལ་པ་ཕྱེད་ནས་འོག་མིན་པ་ཁྲི་དྲུག་སྟོང་འཚོ་བའི་བར་དུ་ཤེས་དགོས་སོ། །གཟུགས་མེད་བཞི་ནམ་མཁའ་མཐའ་ཡས་སོགས་རིམ་བཞིན་བསྐལ་པ་ཉི་ཁྲི། བཞི་ཁྲི། དྲུག་ཁྲི། བརྒྱད་ཁྲི་རྣམས་སུ་འཚོ་སྟེ། དེ་ལྟར་བགྲང་བའི་བསྐལ་པའང་འོད་ཆུང་ཡན་བསྐལ་ཆེན་དང༌། འོག་མ་རྣམས་བསྐལ་ཆེན་གྱི་ཕྱེད་ལ་བསྐལ་པར་བཞག་པའོ། །
གཉིས་པ་༼འཛམ་གླིང་ཁྱད་པར་དུ་བཤད་པ་༽ནི།
འདི་ན་མ་ངེས་ཚེ་དང་ལོངས་སྤྱོད་ལུས། །
དཔག་མེད་ནས་ནི་བཅུ་བར་འགྲིབ་པ་དང༌། །
དེ་ནས་བརྒྱད་ཁྲིའི་བར་དུ་འཕེལ་ལ་སོགས། །
ཡ་ཐོག་མ་ཐོག་བར་ཁུག་བཅོ་བརྒྱད་ལ། །
འཕེལ་འགྲིབ་བྱེད་ཅིང་གླིང་གསུམ་ལོངས་སྤྱོད་ས། །
འཛམ་གླིང་ལས་ཀྱི་ས་ཡིན་ཁྱད་པར་འཕགས། །
བྱེ་བྲག་ཛམྦུའི་གླིང་འདི་ན་གཙོ་བོར་རྒྱུ་ལ་ལོངས་སྤྱོད་པ་ཡིན་པའི་ཕྱིར་ཚེ་རིང་ཐུང་ལོངས་སྤྱོད་དར་རྒུད་ལུས་བོང་ཆེ་ཆུང་སོགས་མཐའ་གཅིག་ཏུ་ངེས་པ་མེད་དེ། ཐོག་མར་ཚེ་ལོ་དཔག་མེད་ཐུབ་པ་ནས་རིམ་པར་གྲངས་ཅན་གྱི་གནས་སུ་གྱུར་ཏེ། མཐར་ཚེ་ལོ་བཅུ་པའི་བར་དུ་འགྲིབ་པའི་བསྐལ་པ་རིང་པོ་དེའི་མཐར་མུུ་གེ་ནད་མཚོན་གསུམ་གྱི་བསྐལ་པས་ཚར་ཕྱིན་པར་བྱེད་དེ། དེའང་ཚེ་ལོ་སུམ་ཅུ་པའི་དུས་སུ་མུ་གེའི་བསྐལ་པ་ལོ་བདུན་ཟླ་བ་བདུན་ཞག་བདུན། ཉི་ཤུ་པའི་དུས་སུ་ནད་ཀྱི་བསྐལ་པ་ཟླ་བ་བདུན་ཞག་བདུན། བཅུ་པའི་དུས་སུ་མཚོན་གྱི་བསྐལ་པ་ཞག་བདུན་འབྱུང་ངོ༌། །དེ་ཡན་ལ་ཡ་ཐོག་རིང་མོ་ཟེར་རོ། །དེ་ནས་ཚེ་ལོ་བཅུ་པ་ནས་བརྒྱད་ཁྲིའི་བར་དུ་འཕེལ་ཞིང་བརྒྱད་ཁྲི་ནས་བཅུ་པའི་བར་འགྲིབ་པའི་འཕེལ་འགྲིབ་ལ་ཁུག་པ་གཅིག་སྟེ། དེ་འདྲ་བ་བཅོ་བརྒྱད་ལ་བར་གྱི་ཁུག་པ་བཅོ་བརྒྱད་དེ། དེ་རེ་རེའི་མཐར་ཡང་མུ་གེ་ནད་མཚོན་གསུམ་གྱིས་ཚར་ཕྱིན་པར་བྱེད་ལ། མཐར་བཅུ་པ་ནས་བརྒྱད་ཁྲིའི་བར་འཕེལ་བའི་མ་ཐོག་རིང་མོ་སྟེ་དེ་དག་ལ་ནི་བར་བསྐལ་ཉི་ཤུ་ཞེས་བྱ་ཞིང༌། མཐའི་རྐྱང་པ་གཉིས་འཕེལ་འགྲིབ་བུལ་བས་བར་གྱི་ཁུག་པ་རེ་དང་དུས་མཉམ་པར་འགྲེལ་པ་གང་སྤེལ་སོགས་ལས་བཤད་ལ། སའི་དངོས་གཞིར་མཐའ་གཉིས་ཀྱང་ཁུག་པར་བཤད་དོ། །ཀུན་མཁྱེན་ཀློང་ཆེན་པས་མ་ཐོག་རིང་མོ་ཚེ་ལོ་དཔག་མེད་དུ་འཕེལ་བའི་གཅིག་འགྲིབ་ནས་གྲངས་ཅན་གྱི་ཐོག་མར་སླེབ་དུས་སངས་རྒྱས་མོས་པ་འབྱོན་པར་གསུངས་པ་འདི་ཉིད་ཐེག་ཆེན་གྱི་རང་ལུགས་འཐད་པའི་ཕྱོགས་སུ་བཟུང་ངོ༌། །དེ་ལྟར་ན་མ་ཐོག་ཡ་ཐོག་རིང་མོ་གཉིས། བར་གྱི་ཁུག་པ་བཅོ་བརྒྱད་དང་བཅས་པ་ལ་འགྲོ་བ་རྣམས་ཀྱི་ཚེ་དང་ལུས་ལོངས་སྤྱོད་འཕེལ་འགྲིབ་སྣ་ཚོགས་སུ་འགྱུར་རོ། །
འོ་ན་གླིང་འདི་གཞན་ལས་དམན་པ་ཡིན་ནམ་སྙམ་ན། མ་ཡིན་ཏེ། གླིང་གཞན་གསུམ་པོ་ནི་སྔོན་གྱི་འབྲས་བུ་ལ་ལོངས་སྤྱོད་པའི་ས་ཡིན་པས་ལས་གསར་པ་བསགས་མི་ནུས་པའི་ཕྱིར་དམན་ལ། འཛམ་གླིང་ནི་ལས་ཀྱི་ས་ཡིན་པས་གླིང་འདིར་སྐྱེས་པ་རྣམས་ལས་གང་བགྱིད་ཀྱང་སྟོབས་ཆེ་ཞིང་མི་རྟག་པ་ལ་སོགས་པའི་གཏམ་གྱིས་ཀྱང་སྐྱོ་བ་བསྐྱེད་ཅིང་གདུལ་བར་སླ་བའི་ཕྱིར། བདག་ཅག་གི་སྟོན་པ་ལ་སོགས་པ་འདྲེན་པ་རྣམས་ཀྱི་མཆོག་གི་སྤྲུལ་པའི་སྐུ་འདིར་འཚང་རྒྱ་བའི་ཚུལ་བསྟན་ཅིང་སྟོན་པར་འགྱུར་བའི་རྒྱུ་མཚན་གྱིས་ཛམྦུའི་གླིང་ནི་གླིང་གཞན་ལས་ཁྱད་པར་དུ་འཕགས་ཏེ། དྲན་ཉེ་ལས། གླིང་གསུམ་གྱི་ནང་ནས་འདི་ནི་ལས་ཀྱི་ས་ཡིན་ནོ། །འདི་ནི་དགེ་བ་བཅུའི་ལས་ཀྱི་ལམ་དག་སེམས་པ་ཡིན་ཞིང༌། འདིར་ནི་སངས་རྒྱས་འབྱུང་བ་ཡིན་ལ། འདིར་ནི་མིའི་གནས་བཞི་དག་གི་རགས་ལས་པ་ཡིན་ཏེ། འདིར་ནི་དགེ་བ་བཅུའི་ལས་ཀྱི་ལམ་དག་ངེས་པར་སེམས་ཤིང་རྣམ་པར་དཔྱོད་པ་ཡིན། འདིར་ནི་ཚངས་པར་སྤྱོད་པའི་གནས་ཡིན། འདིར་ནི་འཆི་བ་དང་སྐྱེ་བའི་སེམས་པ་ཡིན། འདིར་ནི་རྡོ་རྗེ་ལས་བྱས་པའི་རྡོ་རྗེའི་གདན་ཡོད་དེ་ཞེས་དང༌། མིའི་གནས་བཞི་ལས་ཀུན་གྱི་གཙོ་བོ་ནི་ཛམྦུའི་གླིང་འདི་ཡིན་ཞེས་འབྱུང་ངོ༌། །
འདི་ཡི་འགྲོ་བ་འོད་གསལ་ལྷ་ལས་མཆེད། །
སྲེད་པས་བསམ་གཏན་ཟས་སོགས་རིམ་ཉམས་ཏེ། །
ཉི་ཟླ་སྣང་ཞིང་མང་བཀུར་རྒྱལ་པོ་བྱུང༌། །
དུས་བཞིའི་རིམ་དང་རིགས་བཞི་ཐ་དད་གྱུར། །
གླིང་འདིའི་མིའི་འགྲོ་བ་ནི། ཐོག་མར་འོད་གསལ་ནས་ལྷ་ཞིག་ཤི་འཕོས་ཏེ། འདིར་རྫུས་སྐྱེས་སུ་བྱུང་ཞིང༌། དེ་ནས་རིམ་གྱིས་མཆེད་དེ་གཉིས་པ་དང་གསུམ་པ་ལ་སོགས་པ་ནས་ཤིན་ཏུ་མང་བའི་བར་རྫུས་སྐྱེས་ཤ་སྟག་སྔ་མ་བཞིན་བྱུང་བ་རྣམས། ནམ་མཁའ་ལ་འགྲོ་ཞིང་ལུས་འོད་གསལ་བ། བསམ་གཏན་གྱི་ཟས་ཀྱིས་འཚོ་བ་གཟུགས་ཁམས་པ་ལྟ་བུ་ལ། ཕྱི་ནས་ས་བཅུད་དཀར་པོ་སྦྲང་རྩི་ལྟ་བུའི་རོ་ཡོད་པ་བྱུང་བས་དེ་མང་དུ་ཟོས་ཤིང་དེ་ལ་སྲེད་པའི་རྐྱེན་གྱིས། བསམ་གཏན་གྱི་ཟས་དང་སོགས་ཁོངས་ནས་རྫུ་འཕྲུལ་རྣམས་ནུབ་ཅིང་ས་བཅུད་དེའང་ནུབ་པ་ལས། སླར་ས་ཞག་ཁ་དོག་དམར་སེར་བྱུང་བ་ཟོས་ཤིང་སྲེད་པས། དེ་དང་ལུས་ཀྱི་འོད་ཀྱང་རིམ་པར་ཉམས་པ་དང༌། དེའི་ཚེ་སྤྱི་མཐུན་གྱི་ལས་དང་སྲིད་པའི་ཆོས་ཉིད་ཀྱིས་ཉི་ཟླའང་འཇིག་རྟེན་ན་སྣང་བར་གྱུར་ཅིང༌། དེ་བཞིན་དུ་ས་བཅུད་གཞན་དང་མྱུ་གུའི་ཚལ་བྱུང་བའང་ནུབ་ནས། འབྲས་སཱ་ལུའི་ཚལ་སྦུན་པ་མེད་པ། ནང་བརྔས་ན་ནུབ་སྐྱེ་བ་དག་ཀྱང་བྱུང་སྟེ། དེ་ཟོས་པས་སྙིགས་མ་བཤང་གཅི་སོགས་ཀྱང་བྱུང་ངོ༌། །ཁམས་ཀྱི་ཟས་རགས་པ་དེ་དག་གི་རྐྱེན་གྱིས་ཕོ་མོའི་དབང་པོ་སོ་སོར་སྣང་བ་དང༌། རིམ་གྱིས་གཅིག་ལ་གཅིག་ཆགས་པར་གྱུར་ཅིང་ལོག་པར་སྤྱད་པས། གཞན་དག་གིས་དེ་ལ་བང་བ་སོགས་གཏོར་ཞིང་སྤྱོས་པས། དེ་དག་ངོ་ཚ་ཞིང་མི་རུང་བར་མཐོང་ནས། ཞག་བདུན་ལ་སོགས་ཀྱི་བར་དུ་ལོག་སྤྱོད་སྤོང་བར་བྱེད་པ་དང༌། སྡུག་པ་ཤས་ཆེ་བ་འགའ་ཞིག་ངོ་ཚ་བ་བསྐྱབ་པའི་ཕྱིར་ཁང་པ་བརྩིགས་པའང་བྱུང་ངོ༌། །དེ་ནས་གསོག་འཇོག་བྱས་པའི་རྒྱུས་མ་རྨོས་པའི་སཱ་ལུའང་ནུབ་ནས་འབྲས་སྦུན་མ་དང་བཅས་པ་བྱུང་ཞིང་བརྔས་པར་ཡང་མངོན་པས་མུ་ཐུག་བྲེས་ཏེ་ཞིང་རྨོད་པ་ལས། ཕྱི་ནས་དེ་ལ་རྐུ་བའང་བྱུང་ཞིང་དེས་རྩོད་པར་གྱུར་པས་མི་དེ་རྣམས་ཀྱི་ནང་ན་གཟུགས་བཟང་ཞིང་བསོད་ནམས་ཆེ་བར་གྲགས་པ་ཞིག་ཞིང་དཔོན་དུ་བསྐོས་ནས། ཐམས་ཅད་ཀྱིས་བཀུར་ཞིང་ཐོག་ཤས་དབུལ་བར་བྱེད་པས་མང་བཀུར་རྒྱལ་པོ་སྟེ། རྒྱལ་པོའི་ཐོག་མ་བྱུང་བས་དེ་ནས་བརྩམས་ཏེ་རིགས་དེ་ལ་ཞིང་གི་བདག་པོ་ཡིན་པས་སམ། ཉམས་པ་ལས་སྐྱོབ་པའི་ཕྱིར་ཀྵ་ཏྲི་ཡ་ཞེས་བྱ་ཞིང༌། དེ་ནས་རིམ་གྱིས་མི་རྣམས་སྡིག་པ་ཤས་ཆེ་བར་གྱུར་པས་རྒྱལ་པོའི་བསྒོ་བ་ལས་ཉམས་པ་ན། ནན་ཏུར་གྱི་ལས་བྱས་ཀྱང་མ་ཉན་པས་སྲོག་གཅོད་པ་བྱུང་བ་དང༌། དེ་ལ་སྐྲག་པས་རྫུན་སྨྲ་བ་བྱུང་བ་སོགས་རིམ་གྱིས་སྙིགས་མ་ལྔ་བདོ་བའི་མཐར་ནད་མཚོན་མུ་གེའི་བསྐལ་པ་བྱུང་ཞིང་དུས་བཞིའི་རིམ་པར་དབྱེ་བ་བྱུང་ངོ༌། །དེ་ལ་ཐོག་མའི་དུས་ནི་རྫོགས་ལྡན་གྱི་བསྐལ་པ་ཞེས་བྱ་ཞིང༌། ཕོ་མོ་འཁྲིག་པ་སྤྱོད་ཅིང་མ་བྱིན་པ་བླངས་པ་ནས་སྣོད་བཅུད་ཀྱི་དཔལ་འབྱོར་ཆ་བཞིར་བགོས་པའི་གཅིག་བྲི་བས་གསུམ་ལྡན། རྫུན་སྨྲས་པས་དཔལ་འབྱོར་ཆ་གཉིས་བྲི་བའི་སྐབས་གཉིས་ལྡན། སྲོག་གཅོད་བཅས་མི་དགེ་བའི་ལས་ལམ་ཡོངས་སུ་རྫོགས་པས་ཆ་གཅིག་ཙམ་ཡང་རིམ་པར་བྲི་སྟེ་རྩོད་ལྡན་དུ་གྱུར་པ་ཡིན་ནོ། །མིའི་འགྲོ་བ་རྣམས་ཀྱང་རིམ་པར་རིགས་བཞིར་གྱེས་ཏེ། དེའང་ཐོག་མར་མང་བཀུར་གྱི་རྒྱུད་ལས་རྒྱལ་རིགས་རྣམས་བྱུང་ཞིང༌། དེ་ནས་ཁྱིམ་གྱི་ཉེས་པས་ཡིད་བྱུང་བ་དག་ལས་བྲམ་༡ཟེའི་རིགས་དང༌། རྐུ་བ་སོགས་མི་བྱེད་པ་ལ་རྗེའུ་རིགས་དང༌། དེ་ལྟར་བྱེད་པ་ལ་དམངས་རིགས་ཞེས་བྱ་བ་རིགས་ཐ་དད་དུ་གྱུར་པ་བྱུང་ངོ༌། །
གསུམ་པ་༼འཁོར་ལོས་སྒྱུར་བ་འབྱུང་ཚུལ་༽ནི།
གསེར་དངུལ་ཟངས་ལྕགས་འཁོར་ལོས་སྒྱུར་བ་ཡང༌། །
བརྒྱད་ཁྲི་ཡན་ལ་འདིར་འབྱུང་སྟོང་གསུམ་ནི། །
རིལ་པོར་དབང་བྱེད་པ་ཡང་ཡོད་པར་གསུངས། །
གླིང་བཞི་ལ་དབང་བྱེད་པའི་གསེར་དངུལ་ཟངས་ལྕགས་ཀྱི་འཁོར་ལོས་སྒྱུར་བའང༌། ཚེ་ལོ་བརྒྱད་ཁྲིའི་སྐབས་ཡན་ཆད་དུ་གླིང་འདིར་འབྱུང་བར་བཤད་དེ། དེའང་ཐོག་མར་མང་པོས་བཀུར་བའི་ཕོ་བྲང་བཏབ་པ་ནི་རྒྱལ་པོའི་ཁབ་ཉིད་ཡིན་པར་བརྒྱད་སྟོང་འགྲེལ་པ་སྙིང་པོ་མཆོག་ལས་གསུངས་ཤིང༌། དེས་བཙུན་མོ་ཆུ་སྟོང་མ་ཞེས་བྱ་བ་བླངས་པ་ལས་བུ་འོད་མཛེས་སོ། །དེའི་བཙུན་མོ་རི་ལས་སྐྱེས་ལས་དགེ་བ། དེའི་བཙུན་མོ་སྤྲིན་མགྲིན་ལས་དགེ་མཆོགདེའི་བཙུན་མོ་ཏཱ་ལའི་རྗེ་ངར་ལས་གསོ་སྦྱོང་འཕགས་ཏེ་དེ་རྣམས་ལ་བསྐལ་པ་བཟང་པོའི་རྒྱལ་པོ་ལྔ་ཞེས་ཟེར་རོ། །གསོ་སྦྱོང་འཕགས་ཀྱི་སྤྱི་བོར་ཤ་རྨེན་བྱུང་བ་ལས་ང་ལས་ནུ་བྱུང་སྟེ། དེ་ཉིད་ཁང་སྟེང་ན་ཡོད་པ་ལ་གསེར་གྱི་འཁོར་ལོ་ནམ་མཁའ་ལས་བྱུང་བ་ཤར་ཕྱོགས་ལས་རྒྱལ་བར་གྱུར་ཅིག་ཅེས་འཕངས་པས་འཁོར་དང་བཅས་པ་དེར་ཕྱིན་ཏེ། རིམ་གྱིས་གླིང་བཞི་སུམ་ཅུ་རྩ་གསུམ་དང་བཅས་པས་མདུན་བསུས་ནས་མངའ་དབང་དུ་མཛད་པས་འཁོར་ལོས་སྒྱུར་བ་ཆེན་པོའོ། །དེའི་གཟུགས་དང་སྤྱོད་པ་ཕལ་ཆེར་བརྒྱ་བྱིན་དང་འདྲ་ཞིང༌། ཚེ་ནི་བརྒྱ་བྱིན་གྱི་ཚེ་ཚད་བརྒྱ་དང་བཞི་བཅུར་ཐུབ་བོ། །དེའི་བུ་མཛེས་པ་ནི་དངུལ་གྱི་འཁོར་ལོ་ཅན་རང་གིས་ཕྱིན་པ་ཙམ་གྱིས་ཤར་ལྷོ་ནུབ་གསུམ་སྟེ་གླིང་གསུམ་ལ་དབང་བ། དེའི་བུ་ཉེ་མཛེས་ནི་ཟངས་ཀྱི་འཁོར་ལོ་ཅན་གཡུལ་བཤམས་པ་ཙམ་གྱིས་ཤར་ལྷོ་གཉིས་ལ་དབང་བ། དེའི་བུ་མཛེས་ལྡན་ནི་ལྕགས་ཀྱི་འཁོར་ལོ་ཅན་མཚོན་ཆ་གདེངས་པས་ལྷོ་གླིང་ལ་དབང་བ། དེའི་བུ་ཉེ་མཛེས་ལྡན་ཡང་ལྕགས་ཀྱི་འཁོར་ལོ་ཅན་མཚོན་ཆ་གདེངས་པ་ཙམ་གྱིས་ལྷོ་གླིང་ལ་དབང་བྱེད་པ་སྟེ། དེ་ཕྱིན་ཆད་འཁོར་ལོས་སྒྱུར་བ་ཐམས་ཅད་ཀྱང་གླིང་གཅིག་ཁོ་ན་ལ་དབང་སྒྱུར་བ་ཤ་སྟག་ཡིན་ཞིང༌། དུས་གཅིག་ལ་གཉིས་མི་འབྱུང་བ་ནི་སངས་རྒྱས་དང་བརྒྱ་བྱིན་དང་འཁོར་ལོས་སྒྱུར་བ་རྣམས་ཀྱིས་འགྲན་ཟླ་མེད་པའི་ལས་འདུ་བགྱིས་པའི་དབང་གིས་སོ། །དེ་དག་ལ་མཚན་དཔེ་སངས་རྒྱས་ལྟར་གསལ་རྫོགས་མིན་པའི་རྗེས་མཐུན་ཡོད་ཅིང་ཕལ་ཆེར་འཕགས་པ་ཡིན་ལ། དུས་ཀྱང་ཚེ་ལོ་སྟོང་ཕྲག་བརྒྱད་ཅུ་ཡན། དགེ་བ་བཅུ་ཀ་རྫོགས་པར་སྤྱོད་པ་རྫོགས་ལྡན་གྱི་དུས་སུ་འབྱུང་བ་ཡིན་ཏེ། དེ་ཕྱིན་ཆད་ན་ཕུན་ཚོགས་དང་དབང་ཐང་རྣམས་མི་རྫོགས་པར་བཤད་ལ། རིན་ཆེན་བདུན་སོགས་མེད་ཀྱང་འཛམ་གླིང་ཕལ་ཆེར་ལ་དབང་བའི་སྟོབས་ཀྱིས་འཁོར་ལོས་སྒྱུར་བ་ཞེས་བཤད་པ་དག་ནི་ཚེ་ལོ་བརྒྱ་པ་ཡན་ལ་ཅི་རིགས་པར་འབྱུང་བ་ཡོད་དོ། །དེ་དག་ཡོ་བྱད་ཀྱང་ཐུན་མོང་མ་ཡིན་པའི་བདུན་ཕྲག་གསུམ་ཡོད་དེ། མཆོག་གི་རིན་ཆེན་བདུན་ནི། དྲན་པ་ཉེར་གཞག་ལས། འཁོར་ལོ་རིན་པོ་ཆེ་ནི་གསེར་ལས་བྱས་ཤིང་དཔག་ཚད་ལྔ་བརྒྱ་པ་རྩིབས་སྟོང་དང་ལྡན་པ། ཉི་མ་གཅིག་ལའང་དཔག་ཚད་སྟོང་དུ་འགྲོ་ཞིང༌། དེའི་མཐུས་སུམ་ཅུ་རྩ་གསུམ་མན་ཆད་དུ་གླང་ཆེན་སོགས་འཁོར་ཐམས་ཅད་ནམ་མཁའ་ལ་འགྲོ་ནུས་པ། རྒྱལ་པོས་མི་ཐོས་པའང་ཐོས་པ་དང༌། དོ་ཟླ་སུ་ཡང་མེད་པར་བྱེད་པ་ཞིག་ནམ་མཁའ་ལས་འབྱུང་བ་དང༌། ནོར་བུ་རིན་པོ་ཆེ་ནི་མི་ཆེན་པོའི་བརླ་ཤ་ཙམ་ཟུར་བརྒྱད་པ། མཚན་མོ་དཔག་ཚད་བརྒྱར་འོད་འབྱུང་ཞིང༌། ཉི་མ་ཚ་བ་ན་བསིལ་བའི་ཆུ་ཡན་ལག་བརྒྱད་ལྡན་འབྱུང་བ། དཔག་ཚད་བརྒྱའི་འཁོར་ཡུག་ཏུ་ནད་མེད་པར་བྱེད་ཅིང་ཇི་ལྟར་འདོད་པའི་ལས་ཐམས་ཅད་གྲུབ་པར་བྱེད་པ་ཞིག་བརྒྱ་བྱིན་གྱིས་སྟེར་རོ། །བཙུན་མོ་རིན་པོ་ཆེ་ནི་ལུས་ལ་ཙནྡན་དང་ཁ་ནས་ཨུཏྤལའི་དྲི་འབྱུང་ཞིང༌། རེག་ན་ཉོན་མོངས་པ་མེད་པས་མི་ཐམས་ཅད་ཀྱིས་མ་དང་སྲིང་མོ་ལྟར་མཐོང་བ། གླིང་དེའི་བཀྲེས་སྐོམ་ཐམས་ཅད་སེལ་བར་བྱེད་ཅིང་བསམ་པ་དང་མཐུན་པ། བུ་མང་པོ་བཙའ་ཞིང་ཁྱིམ་ཐབས་མེད་ཀྱང་འདོད་ཡོན་ལྔའི་དབང་དུ་མི་འགྱུར་བ་ཞིག་བློན་པོས་སྟེར་རོ། །བློན་པོ་རིན་པོ་ཆེ་ནི་ཉོན་མོངས་པ་མེད་པས་མི་དགེ་བ་སྤངས་ཤིང་བྱ་བ་ཀུན་མ་བསླབས་ཀྱང་ཤེས་བཞིན་བྱེད་པ། སེམས་ཅན་རྣམས་ལ་ཕ་མ་ལྟར་བྱམས་པ་ཞིག་འབྱུང་ངོ༌། །གླང་པོ་རིན་པོ་ཆེ་ནི་ཅང་ཤེས་བཀའ་ཉན་ལ། ཉིན་གཅིག་ལའང་འཛམ་གླིང་ལན་གསུམ་འཁོར་ཞིང༌། རྒྱལ་པོས་ཞོན་པའི་ཚེ་གང་དུ་འཇུག་སྤྲོ་བ་དེར་བསྐུལ་མི་དགོས་པར་འགྲོ་བ། ཕ་རོལ་ལས་རྒྱལ་བར་བྱེད་པ་དང༌། རྟ་མཆོག་རིན་པོ་ཆེ་ནི་རྨ་བྱའི་མགྲིན་པ་ལྟར་སྔོ་ཞིང་ཡོན་ཏན་གླང་པོ་དང་མཚུངས་པ་སྟེ་དེ་གཉིས་བརྒྱ་བྱིན་གྱིས་སྟེར་རོ། །དམག་དཔོན་རིན་པོ་ཆེ་ནི་དགྲ་བོ་མ་ལུས་པ་འཇོམས་པར་ནུས་ཀྱང་གཞན་ལ་མི་འཚེ་བ་དང་བདུན་ནམ། ཡང་ན་ཁྱིམ་བདག་རིན་པོ་ཆེ་ནི་རྒྱལ་པོའི་བཀའ་ཉན་ཅིང་བང་མཛོད་ནོར་གྱིས་འགེངས་པ་ཞིག་འབྱུང་བ་སྟེ་བདུན་ནོ། །འདིར་མཁས་པ་དག་གསེར་འཁོར་ལ་དམག་དཔོན་མེད་དེ་གཡུལ་བཤམ་མི་དགོས་པའི་ཕྱིར་མཛོད་གཉེར་བ་ཁྱིམ་བདག་དང་བདུན་ཡིན་ཅིང༌། གཞན་གསུམ་ལ་གཡུལ་བཤམ་དགོས་པས་དམག་དཔོན་བགྲངས་པའི་བདུན་ཡིན་ནོ། །ཞེས་བཤད་དོ། །ཉེ་བའི་རིན་པོ་ཆེ་བདུན་ནི། རྒྱལ་པོ་དང་འགལ་བར་སྤྱོད་པ་དེར་སོང་བ་ཙམ་གྱིས་ཐམས་ཅད་འདུད་པར་བྱེད་པའི་༡རལ་གྲི་དང༌། ཆུར་དཔག་ཚད་བཅུ་དང་ཞེང་དུ་ལྔ་པ་ཆར་གྱིས་མི་བརླན་ཞིང་རླུང་གིས་མི་བསྐྱོད་པ། གྲང་ན་བསྲོ་ཞིང་ཚ་ན་བསིལ་བར་བྱེད་ལ། གང་དུ་འགྲོ་སར་འཁོར་དང་བཅས་པའི་ཁྱིམ་གྱི་བྱ་བ་བྱེད་པའི་པགས་པ་ཞིག་ཚོང་པས་ཕུལ་བས་རྒྱ་མཚོ་ནས་བྱུང་བའི་༢ཀླུའི་པགས་པ་ཡིན་པར་བཤད་པ་དང༌། ཆུར་དཔག་ཚད་བཅུ་གཉིས་དང་ཞེང་དུ་བདུན་པ། གྲང་ན་དྲོ་ལ་ཚ་ན་བསིལ་ཞིང་ལྷ་མོ་རྣམས་འོངས་ནས་རོལ་མོ་བྱེད་པ། ཟླ་བ་དང་རྒྱུ་སྐར་དང་རིན་པོ་ཆེ་སོགས་ལྟ་བར་འདོད་ཀྱང་༣འགྲུབ་པའི་ཁྱིམ་དང༌། འཇམ་ཞིང་དྲི་མ་མི་གོས་པས་གྲང་དྲོ་བཀྲེས་སྐོམ་ངལ་དུབ་ཀྱིས་མི་གནོད་པ་མེ་དང་མཚོན་སོགས་ཀྱིས་མི་༤ཚུགས་པའི་གོས་དང༌། རྒྱལ་པོ་ཕྱིན་པའི་ཚེ་ལྷའི་བུ་དང་བུ་མོ་དང་བྱ་སོགས་འོངས་ནས་འདོད་ཡོན་ལ་སྤྱོད་པའི་༥སྐྱེད་ཚལ་དང༌། བསམ་གཏན་བྱེད་ན་རྣམ་པར་གྲོལ་ཞིང་བློ་གསལ་བ། ཀུན་ནས་ཉོན་མོངས་པ་དང་བྲལ་བར་བྱེད་པའི་༦མལ་ཆ་དང༌། གྱོན་ན་ཆུར་མི་བྱིང་ཞིང་ཡུད་ཙམ་གྱིས་དཔག་ཚད་བརྒྱད་འགྲོ་བ་ལ་ངལ་བ་མེད་པའི་༧ལྷམ་དང༌། མི་དགེ་བ་བཅུ་སྤངས་པའི་བུ་སྟོང་དང༌། དགྲ་ཟིལ་གྱིས་གནོན་པའི་མདའ་གཞུ་ཡང་འབྱུང་ངོ༌། །རིན་པོ་ཆེ་སྣ་བདུན་ནི་བརྒྱད་སྟོང་འགྲེལ་པར། མུ་༡ས་གརྒྷ་༢བཻཌཱུརྻ། །༣དངུལ་དང་༤གསེར་དང་༥ཤེལ་དང་ནི། །༦མུ་ཏིག་དམར་བཅས་༧རྡོ་སྙིང་རྣམས། །ཀུན་ལ་འཚོ་ཕྱིར་རིན་ཆེན་བདུན། །ཞེས་པ་ལྟར་རོ། །གཞན་ཡང་ནམ་མཁའ་མཛོད་ཀྱིས་ཞུས་པའི་མདོ་ལས། སྟོང་གསུམ་རིལ་པོ་འདི་ལ་དབང་སྒྱུར་བའི་འཁོར་ལོས་སྒྱུར་རྒྱལ་ཡང་ཡོད་པར་བཤད་ཅིང༌། ཆོས་དང་དོན་རྣམ་པར་འབྱེད་པའི་མདོ་ལས་ཀྱང༌། འཇིག་རྟེན་གྱི་ཁམས་མེ་ཏོག་འབྱུང་གནས་དེ་ན་མིའི་དབང་པོ་འཁོར་ལོས་སྒྱུར་བའི་རྒྱལ་པོ་སྟོང་གསུམ་གྱི་སྟོང་ཆེན་པོའི་འཇིག་རྟེན་ལ་དབང་བྱེད་པ་རྒྱལ་བ་ཐོབ་པ་ཞེས་བྱ་བ་ཞིག་བྱུང་ངོ༌། །ཞེས་གསུངས་སོ། །
བཞི་པ་༼ཁ་ཟས་སོགས་ཁྱད་པར་གཞན་བསྟན་པ་༽ནི།
ཁ་ཟས་བཀྲེས་སྐོམ་གོས་མདོག་ཉིན་མཚན་སོགས། །
ཐ་དད་འོག་མས་གོང་མ་མཐོང་བ་མིན། །
འགྲོ་བ་དེ་དག་གནས་པའི་ཚེ་མིའི་གླིང་གསུམ་ན་ཁ་ཟས་ཀྱི་རྣམ་གྲངས་མང་ལ་བྱང་གླིང་དུ་མ་རྨོས་པའི་འབྲུ་འབའ་ཞིག་ལ་ལོངས་སྤྱོད་པ་དང༌། འདོད་ལྷ་རྣམས་བདུད་རྩི། གཟུགས་ཁམས་པ་བསམ་གཏན་གྱི་ཟས་ཀྱིས་འཚོ་བ་སོགས་ཁ་ཟས་ཀྱི་ཁྱད་པར་དང༌། འདོད་པའི་ཁམས་ན་བཀྲེས་སྐོམ་ཡོད་ལ་ཁམས་གོང་མ་གཉིས་ན་མེད་པ་དང༌། གླིང་གསུམ་ན་གོས་ཁ་དོག་སྣ་ཚོགས་པ། བྱང་ན་དཀར་པོ་གཅིག་པུ། འདོད་ལྷ་དྲུག་ན་དཀར་སེར་སྔོ་དམར། གཟུགས་ཁམས་ན་དཀར་པོ། གླིང་གསུམ་གྱི་གོས་དར་རས་སྣལ་མ་སོགས་ལྗིད་ཆེ་ལ། བྱང་གླིང་དང་འདོད་ལྷ་དཔག་བསམ་གྱི་ཤིང་ཤུན་སྲབ་འཇམ་ཡང་བ་སྟེ་བྱང་གླིང་གི་གོས་སྲང་གཅིག་གི་ལྗིད། འོག་མིན་ལ་གཞལ་དུ་མེད་པའི་བར་གྱི་གོས་རྣམས་ཀྱི་ཁྱད་པར་དང༌། གླིང་བཞིར་ཉི་ཟླའི་འོད་ལ་བརྟེན་པས་ཉིན་མཚན་གྱི་དབྱེ་བ་འབྱེད་ལ། གཉའ་ཤིང་འཛིན་ཡན་ཆད་རང་འོད་ལ་བརྟེན་པའི་ཕྱིར་སྣང་མུན་མེད་པས་མེ་ཏོག་འབྱེད་འཛུམ་སོགས་ལས་ཉིན་མཚན་རྟོགས་དགོས་པ་དང༌། སྐྱེ་གནས་གསུམ་ལ་འཆི་དུས་རོ་ཡོད་ལ་རྫུས་སྐྱེས་ལ་མེད་པ་དང༌། གླིང་གསུམ་ན་ཆར་ཆེ་ཆུང་ལོ་ལེགས་ཉེས་མངོན་ཞེན་སོགས་ཡོད་ལ། བྱང་གླིང་དང་ལྷ་ལ་མེད་པ་སོགས་རྣམ་པ་མང་པོའི་ཁྱད་ཆོས་ཐ་དད་དུ་གནས་པ་ཡིན་ནོ། །རྫུ་འཕྲུལ་ཐོབ་པ་དང་ཁམས་གོང་མའི་ལྷས་ཁྲིད་པ་མ་གཏོགས་འོག་མ་རྣམས་ཀྱིས་གོང་མའི་གནས་རྣམས་སུ་ཕྱིན་པ་དང་མཐོང་བར་ནུས་པ་མ་ཡིན་ལ། གོང་མ་རྣམས་ནི་དེ་ལས་ལྡོག་པ་སྟེ་ཚངས་རིས་ལ་སོགས་པ་གཟུགས་ཀྱི་ལྷ་རྣམས་ཛམྦུའི་གླིང་དུ་འོང་དུས། ལུས་དེ་གནས་དེ་ལས་མ་གཡོས་པར། སྤྲུལ་པ་སྔོན་གྱིས་ཐོབ་པའི་སེམས་ཀྱི་ས་མཚུངས་ཡོད་པའི་རྣམ་པ་ལ་བརྟེན་ནས་འོང་ངོ༌། །གཞན་འཕྲུལ་མན་ཆད་འདོད་པའི་ས་མཚུངས་པས་དེའི་ལུས་ཀྱིས་འོང་བའོ། །
གསུམ་པ་འཇིག་སྟོང་བཤད་པ་ལ་གཉིས། དངོས་དང༌། ཞར་བྱུང་ངོ༌། །དང་པོ་༼དངོས་༽ལ་གཉིས། བཅུད་བཤད་པ་དང༌། སྣོད་བཤད་པའོ། །དང་པོ་༼བཅུད་བཤད་པ་༽ནི།
འཇིག་དུས་དམྱལ་ནས་འགོ་བརྩམ་ངན་འགྲོ་སྟོངས། །
ལྷ་མི་བསམ་གཏན་ཐོབ་ནས་གཟུགས་ཁམས་སྐྱེ། །
འོག་མ་གོང་མར་འཕོས་ནས་བཅུད་སྟོངས་ཚེ། །
གནས་པའི་བསྐལ་པ་རྫོགས་ནས་འཇིག་པའི་འགོ་བརྩམ་པའི་དུས་སུ་དམྱལ་བ་ནས་ལས་ཟད་པ་རྣམས་མཐོ་རིས་སུ་འགྲོ། ལས་མ་ཟད་པ་རྣམས་འཇིག་རྟེན་འདི་ཞིག་པའི་ཚེ་དེར་སྡུག་བསྔལ་མྱོང་ཞིང་དེ་ནས་འཕོས་ཏེ་འཇིག་རྟེན་གཞན་གྱི་དམྱལ་བར་སྐྱེ་བས། འཇིག་རྟེན་འདིའི་དམྱལ་གནས་སུ་སེམས་ཅན་གསར་དུ་མི་སྐྱེ་བར་དམྱལ་བའི་གནས་ནས་སྟོངས་པའི་འགོ་བརྩམ། དེ་ནས་ཡི་དྭགས་དང་དུད་འགྲོའི་རྩ་བའི་གནས་སྟོང༌། དེའི་ཚེ་ཛམྦུའི་གླིང་གི་མི་གཅིག་གིས་རང་གི་ཆོས་ཉིད་ཀྱིས་བསམ་གཏན་གཉིས་པའི་བར་དུ་ཐོབ་པར་བྱས་ཏེ་གནས་པ་ལས། དེ་ནས་ལངས་ཏེ་འདི་སྐད་དུ་དབེན་པ་ལས་སྐྱེས་པའི་དགའ་བ་དང་བདེ་བ་ནི་འདི་ཡིན་ནོ། །ཞེས་སྨྲས་པའི་སྒྲ་དེས་སྐད་ཅིག་ཡུད་ཙམ་ལ་ཛམྦུའི་གླིང་དུ་ཚེགས་མེད་པར་ཁྱབ་བོ། །སྒྲ་དེ་ཐོས་མ་ཐག་ཏུ་གཞན་དག་གིས་ཀྱང་དེའི་རྗེས་སུ་བསླབས་པས་བསམ་གཏན་གཉིས་པའི་བར་དུ་རྫོགས་པར་བྱས་ནས་འོད་གསལ་གྱི་ལྷའི་རིས་སུ་སྐྱེ་བར་འགྱུར་ཏེ། གང་གི་ཚེ་ཛམྦུའི་གླིང་ན་སེམས་ཅན་གཅིག་ཀྱང་མ་ལུས་པ་དེའི་ཚེ། ཤར་གྱི་ལུས་འཕགས་གླིང་དང་ནུབ་ཀྱི་བ་ལང་སྤྱོད་ཀྱི་མི་རྣམས་ཀྱང་དེ་བཞིན་དུ་འགྱུར་རོ། །སྒྲ་མི་སྙན་པ་ནི་སུམ་ཅུ་རྩ་གསུམ་གྱི་གནས་སུ་སྐྱེ་ཞིང་གླིང་ཕྲན་རྣམས་ཀྱང་གཙོ་བོ་དང་འདྲ་བས་མིའི་འཇིག་རྟེན་སྟོང་ངོ༌། །དེའི་འོག་ཏུ་ལྷ་ཞིག་གིས་བསམ་གཏན་གཉིས་པ་ཐོབ་པའི་ཚུལ་བསྒྲགས་པས་རིམ་བཞིན་ཐམས་ཅད་ཀྱིས་བསམ་གཏན་ཐོབ་ཅིང་གཟུགས་ཁམས་སུ་སྐྱེ། དེ་དག་ཀྱང་འོག་མས་གོང་མའི་བསམ་གཏན་ཐོབ་ནས་དེར་འཕོས་ཏེ་ཚངས་པའི་འཇིག་རྟེན་མན་ཆད་དུ་སེམས་ཅན་གཅིག་ཀྱང་མེད་པའི་ཚེ་བཅུད་ཞིག་པ་ཞེས་བྱའོ། །
གཉིས་པ་༼སྣོད་བཤད་པ་༽ནི།
བསམ་གཏན་དང་པོའི་གནས་མན་མེ་ཡིས་འཇིག །
སྟོང་པ་ཅང་མེད་ནམ་མཁའ་གཅིག་ཏུ་ལུས། །
ཡང་ཆགས་དེ་ཡང་གནས་མཐར་མེ་ཡིས་འཇིག །
བཅུད་སྟོངས་པའི་རྗེས་སུ་ཆར་མི་འབབ་ཅིང་ཉི་མ་བདུན་འཆར་བར་འགྱུར་ཏེ། དེས་རིམ་པ་བཞིན་དུ་རྩི་ཤིང་ནགས་ཚལ་ནས་རྒྱ་མཚོ་ཆེན་པོའི་བར་སྐེམ་པར་གྱུར་ནས་མཐར་མེ་ལྕེ་གཅིག་ཏུ་གྱུར་པས་མནར་མེད་པ་ནས་བསམ་གཏན་དང་པོའི་གནས་མན་ཆད་མེ་ཡིས་བསྲེགས་ཤིང་འཇིག་སྟེ། དེ་མན་ཆད་སྟོང་པ་ཅིའང་མེད་པ་ནམ་མཁའ་གཅིག་གི་ངང་དུ་ལུས་པར་འགྱུར་རོ། །ཡང་སྔ་མ་བཞིན་འཇིག་རྟེན་གྱི་ཁམས་གཅིག་གསར་དུ་ཆགས་པ་དེའང་གནས་པའི་བསྐལ་པ་རྫོགས་པའི་མཐར་སྔ་མ་བཞིན་དུ་མེ་ཡིས་འཇིག་གོ །
དེ་འདྲ་བདུན་སོང་བརྒྱད་པ་ཆར་པའི་ཆུས། །
བསམ་གཏན་གཉིས་པ་མན་ཆད་འཇིག་པར་བྱེད། །
ཆགས་འཇིག་དེ་འདྲ་བ་ལན་བདུན་སོང་ནས་བརྒྱད་པ་ནི་འོད་གསལ་གྱི་གནས་སུ་སྤྲིན་ཆེན་པོ་འདུས་པ་ལས་ཆར་བབས་ནས་སྣོད་འདི་ལན་ཚྭ་ཆུར་ཞུ་བ་ལྟར་བྱས་ནས་དེ་ཉིད་ཀྱང་བསྐམས་ཏེ་བསམ་གཏན་གཉིས་པ་མན་ཆད་འཇིག་པར་འགྱུར་རོ། །
མེ་བདུན་ཆུ་གཅིག་སྤེལ་བ་ལན་བདུན་མཐར། །
སླར་ཡང་མེ་བདུན་ཀུན་གྱི་ཐ་མར་ནི། །
རླུང་གཡོས་བསམ་གཏན་གསུམ་པ་མན་ཆད་འཇིག །
དེ་ལྟར་མེས་འཇིག་པ་བདུན་དང་ཆུས་འཇིག་པ་གཅིག་སྤེལ་བ་ལན་བདུན་སོང་བའི་མཐར་སླར་མེས་ལན་བདུན་འཇིག་གོ །དེ་དག་ཀུན་རྫོགས་པའི་ཐ་མར་རིའི་རྒྱལ་པོ་རི་རབ་ཀྱང་ཕྱེ་མར་འཐག་པར་བྱེད་པའི་རླུང་ལངས་ནས་བསམ་གཏན་གསུམ་པ་མན་ཆད་འཇིག་པར་འགྱུར་རོ། །
དེ་གསུམ་ཏིང་འཛིན་སྐྱོན་དང་བཅས་པས་ཏེ། །
བཞི་པར་དེ་མེད་འབྱུང་བས་འཇིག་མི་འགྱུར། །
བསམ་གཏན་གསུམ་པོ་དེ་མེ་ཆུ་རླུང་གིས་འཇིག་པའི་རྒྱུ་ནི་ཏིང་ངེ་འཛིན་སྐྱོན་དང་བཅས་པས་ཏེ། དེའང་བསམ་གཏན་དང་པོ་ན་རྟོག་དཔྱོད་མེ་ལྟ་བུ་དང༌། གཉིས་པ་ན་དགའ་བདེ་ཆུ་ལྟ་བུ་དང༌། གསུམ་པ་ན་ཏིང་ངེ་འཛིན་གྱི་སྐྱོན་དབུགས་དབྱུང་རྔུབ་རླུང་ལྟ་བུ་ཡོད་པའི་དབང་གིས་དེ་དང་དེས་འཇིག་པ་ཡིན་ལ། བཞི་པ་ན་སྐྱོན་དེ་དག་མེད་པས་ཕྱི་རོལ་འབྱུང་བའི་རྐྱེན་གྱིས་འཇིག་པར་བྱེད་པ་མེད་ཀྱང༌། སེམས་ཅན་རང་གི་ཡིད་ལས་གྲུབ་པའི་གཞལ་ཡས་ཁང་དང་བཅས་པ་མཉམ་དུ་སྐྱེ་འཇིག་བྱེད་པར་འདོད་དོ། །སས་འཇིག་པའི་རྐྱེན་མི་བྱེད་པ་ནི་སྣོད་ཀྱི་འཇིག་རྟེན་ཉིད་ས་ཁམས་གཙོ་བོར་ཡིན་པའི་དོན་གྱིས་སོ། །
གཉིས་པ་༼ཞར་བྱུང་༽ལ་གསུམ། བསྐལ་པའི་གྲངས། འཇིག་ཚུལ་གཞན། མི་འཇིག་པའི་གནས་བཤད་པའོ། །དང་པོ་༼བསྐལ་པའི་གྲངས་༽ནི།
དེ་དག་དྲིལ་ཞིང་བསྡོམས་པས་འཇིག་ཆགས་ཀྱི་བསྐལ་པ་ཆེན་པོ་དྲུག་ཅུ་རྩ་བཞི་བརྒྱུད་མར་འབྱུང་སྟེ། དགེ་རྒྱས་པ་རྣམས་ཀྱི་ཚེ་ཚད་དང་མཉམ་པའོ། །
ཆགས་གནས་འཇིག་སྟོངས་རེ་རེར་བར་བསྐལ་ནི། །
ཉི་ཤུ་རེ་ཡོད་བསྡོམས་པས་བསྐལ་ཆེན་གཅིག །
ཐོག་མར་རླུང་དཀྱིལ་འགོ་བརྩམས་པ་ནས་དམྱལ་བའི་ཁམས་ཆགས་པའི་བར་དང༌། ཛམྦུའི་གླིང་དུ་ཚེ་ལོ་དཔག་མེད་ནས་བརྒྱད་ཁྲིའི་བར་དུ་འགྲིབ་པ་དུས་མཚུངས་པས་དེ་ཡན་ཆད་ཆགས་པའི་བསྐལ་པ་སྟེ་སྣོད་ཆགས་པ་ལ་བར་བསྐལ་གཅིགབཅུད་ལ་བཅུ་དགུ་སྟེ་ཉི་ཤུ་ཐོགས། བརྒྱད་ཁྲི་ནས་ཚེ་ལོ་བཅུ་པའི་བར་ལ་བར་བསྐལ་དང་པོ། དེ་ནས་བརྒྱད་ཁྲིའི་བར་འཕེལ་ཞིང་སླར་བཅུ་པར་འགྲིབ་པ་གཉིས་བསྡོམས་པས་བར་གྱི་ཁུག་པ་གཅིག་སྟེ་དེ་འདྲ་ལན་བཅོ་བརྒྱད་འབྱུང་བ་ལ་བར་ཁུག་བཅོ་བརྒྱད་ཟེར། སླར་བཅུ་པ་ནས་བརྒྱད་ཁྲིའམ་དཔག་མེད་བར་འཕེལ་བ་བར་བསྐལ་ཐ་མ་སྟེ་བསྡོམས་པས་གནས་པའི་ཡུན་ལ་བར་བསྐལ་ཉི་ཤུ། བཅུད་འཇིག་པ་ལ་བར་བསྐལ་བཅུ་དགུ། སྣོད་འཇིག་པ་ལ་གཅིག་སྟེ་འཇིག་པ་ལ་བར་བསྐལ་ཉི་ཤུ། འཇིག་རྟེན་སྔ་མ་ཞིག་ཕྱི་མ་མ་ཆགས་པ་མུན་པར་འདུག་པའི་བར་སྟོང་ལ་བར་བསྐལ་ཉི་ཤུའི་ཡུན་དུ་གནས་ཏེ་མདོར་ན་ཆགས་གནས་འཇིག་སྟོངས་བཞི་པོ་རེ་རེ་ལའང་བར་བསྐལ་ཉི་ཤུ་རེ་ཡོད་པ་བསྡོམས་པས་བར་གྱི་བསྐལ་པ་བརྒྱད་ཅུ་ན་བསྐལ་པ་ཆེན་པོ་གཅིག་ཡིན་ནོ། །དེ་དག་མི་མཇེད་འདིའི་དབང་དུ་བྱས་ཀྱི་སྤྱིར་ཞག་དང་བསྐལ་པའི་ཚད་ཀྱང་མཐའ་གཅིག་ཏུ་མ་ངེས་ཏེ། བསམ་གྱིས་མི་ཁྱབ་པ་རྒྱལ་པོའི་མདོ་ལས། ཤཱཀྱ་ཐུབ་པ། ཚེ་དཔག་མེད། རྡོ་རྗེ་རབ་འཇོམས། འོད་ཟེར་ཤིན་ཏུ་སྟུག་པོ་པདྨ་རབ་ཏུ་རྒྱས་པའི་སྐུ། ཆོས་ཀྱི་རྒྱལ་མཚན། སེང་གེ་རྣམ་པར་སྣང་མཛད། ཆོས་ཀྱི་འོད་ཟེར་མེ་ཏོག་རབ་ཏུ་རྒྱས་པའི་སྐུ། ཡེ་ཤེས་འོད་ཟེར་རྒྱལ་པོ། ཟླ་བའི་བློ་གྲོས། བཟང་པོའི་དཔལ། དེ་རྣམས་སྔ་མ་སྔ་མའི་བསྐལ་པ་རེ་ལ་ཕྱི་མ་ཕྱི་མའི་ཉིན་ཞག་རེར་བཤད་པ་ལྟར་རོ། །
གཉིས་པ་༼འཇིག་ཚུལ་གཞན་༽ནི།
བསྐལ་པ་གཅིག་ལའང་བསམ་གཏན་གསུམ་པ་མན། །
འཇིག་པའི་མེ་བདུན་ཆུ་གཅིག་རླུང་འབྱུང་བར། །
བཞེད་པ་ཐེག་པ་སོ་སོའི་དགོངས་པ་ཡིན། །
བསྐལ་པ་ཆེན་པོ་གཅིག་ཁོ་ན་ལའང་འཇིག་པའི་ཚེ་བསམ་གཏན་གསུམ་པ་མན་ཆད་འཇིག་པར་བྱེད་པའི་མེ་བདུན་དང༌། ཆུ་གཅིགམཐར་རླུང་རྣམས་ཀྱིས་འཇིག་ཚུལ་གོང་སྨོས་ཀྱི་རིམ་པ་ལྟར་འཇིག་པར་ཀུན་མཁྱེན་དྲི་མེད་འོད་ཟེར་སོགས་ཀྱིས་བཤད་ཅིང་བཞེད་པ་ནི་ཐེག་པ་ཐ་དད་སོ་སོའི་དགོངས་པ་ཡིན་པས་མངོན་པ་འོག་མ་དང་མ་མཐུན་ཀྱང་སྐྱོན་དུ་གཟུང་བར་མི་བྱའོ། །སྤྱིར་སྟོང་གསུམ་འདི་ཆགས་འཇིག་དུས་མཉམ་པ་བཞིན་དུ་ཕྱོགས་གཞན་ན་ཡང་དེ་ལྟ་བུ་ཚད་མེད་པ་གནས་ཏེ། ད་ལྟ་ཉིད་ལའང་ཕྱོགས་བཅུའི་འཇིག་རྟེན་གྱི་ཁམས་འཇིག་པ་དང་སྟོངས་པ་དང་ཆགས་པ་དང་གནས་པ་རྣམས་བར་མཚམས་མེད་པར་ཚད་བཟུང་དང་བྲལ་བ་མཐའ་ཡས་པ་དང་ཆགས་འཇིག་གི་ཚུལ་ཡང་མི་འདྲ་བ་མང་ངོ༌། །
གསུམ་པ་༼མི་འཇིག་པའི་གནས་བཤད་པ་༽ནི།
དག་པའི་ཞིང་དང་རྡོ་རྗེ་གདན་ལ་སོགས། །
མི་འཇིག་ཀུན་འབྱུང་འབྲས་བུ་མིན་ཕྱིར་རོ། །
ཆགས་འཇིག་མི་བྱེད་པའི་འཇིག་རྟེན་གྱི་ཁམས་ཡོད་དམ་སྙམ་ན། འཕགས་པ་རྣམས་ཀྱི་ཡེ་ཤེས་ཀྱི་རང་སྣང་ལས་གྲུབ་པའི་ལོངས་སྐུའི་ཞིང་དང༌། བྱང་ཆུབ་སེམས་དཔའ་རྣམས་ཀྱི་ཞིང་ཡོངས་སུ་སྦྱོང་བའི་སྨོན་ལམ་དང་བསམ་གྱིས་མི་ཁྱབ་པའི་དགེ་བའི་རྩ་བའི་སྟོབས་ལས་བྱུང་བ་མངོན་པར་དགའ་བ་དང༌། བདེ་བ་ཅན་སོགས་དག་པའི་ཞིང་ཁམས་རྣམས་ནི་སངས་རྒྱས་ཀྱི་ཕྲིན་ལས་མ་རྫོགས་ཀྱི་བར་དུ་ཆགས་འཇིག་བྱེད་པ་མ་ཡིན་ཅིང༌། རྡོ་རྗེ་གདན་དང་བྱ་རྒོད་ཕུང་པོའི་རི་ལ་སོགས་པའང་འཇིག་རྟེན་འདི་དང་མཉམ་དུ་མི་འཇིག་སྟེ་སྣོད་བཅུད་ཡིན་ཀྱང་ཀུན་འབྱུང་གི་འབྲས་བུ་མ་ཡིན་པའི་ཕྱིར་རོ། །འཇིག་རྟེན་བྱེ་བྲག་ཏུ་བསྟན་པ་ཐེག་པ་དམན་པ་དང་ཐུན་མོང་དུ་བརྗོད་པ་སྐབས་གཉིས་པའི་འགྲེལ་པའོ།། །།
༣ དུས་ཀྱི་འཁོར་ལོའི་ལུགས་དམིགས་སུ་བསལ་བ་དང་འཇལ་བྱེད་ཚད་བརྗོད་པའི་སྐབས།
སྐབས་གསུམ་པ་འཇིག་རྟེན་གྱི་རྣམ་གཞག་དུས་ཀྱི་འཁོར་ལོའི་དགོངས་པ་དམིགས་སུ་བཤད་པ་ལ་གཉིས། དངོས་དང༌། ཞར་བྱུང་འཇལ་བྱེད་ཀྱི་ཚད་བཤད་པའོ། །དང་པོ་༼དངོས་༽ལ་གསུམ། ཡུལ་གྱི་རྣམ་པར་གཞག་པ་དང༌། དུས་ཀྱི་རྣམ་པར་གཞག་པ། དེ་དག་གི་མཇུག་བསྡུ་བའོ། །དེའི་དང་པོ་༼ཡུལ་གྱི་རྣམ་པར་གཞག་པ་༽ལ་བདུན། ཁུངས་དང་རྒྱུ་མཚན་སྨོས་པ། དཀྱིལ་འཁོར་རི་རབ་དང་བཅས་པ་བཤད་པ། རི་གླིང་སྤྱིར་བཤད་པ། ལས་ས་དུམ་བུ་བཅུ་གཉིས་བཤད་པ། འཛམ་གླིང་ཆུང་ངུ་ཡུལ་དྲུག་བཅས་བཤད་པ། འགྲོ་བ་གནས་ཚུལ་བཤད་པ། གོ་ལ་དུས་སྦྱོར་བཅས་བཤད་པའོ། །དང་པོ་༼ཁུངས་དང་རྒྱུ་མཚན་སྨོས་པ་༽ནི། 
དང་པོའི་སངས་རྒྱས་རྒྱུད་ཀྱི་རྒྱལ་པོ་ལས། །
འཁྲུལ་པའི་ལུགས་རྣམས་བཀག་ནས་ཕྱི་ནང་གཞན། །
གཅིག་སྦྱོར་དབང་གིས་་་་་་། །
ཞེས་པ་སྟེ། སངས་རྒྱས་པའི་ཐེག་པ་ཐམས་ཅད་ཀྱི་རྩེ་མོར་ཕྱིན་པ་དཔལ་དུས་ཀྱི་འཁོར་ལོ་དམ་པ་དང་པོའི་སངས་རྒྱས་རྒྱུད་ཀྱི་རྒྱལ་པོ་ཆེན་པོ་ལས། མུ་སྟེགས་བྱེད་དང༌། ཉན་རང་སོགས་ཐེག་པ་ཐུན་མོང་བའི་འདོད་པ་ཕྱོགས་རེར་ཞེན་ཅིང་འཁྲུལ་པའི་ལུགས་ཐམས་ཅད་བཀག་ནས། ཕྱི་འཇིག་རྟེན་གྱི་ཁམས་དཔངས་སུ་དཔག་ཚད་འབུམ་ཕྲག་བཞི། ནང་རྡོ་རྗེའི་ལུས་རང་ཁྲུ་བཞི་པ། གཞན་དཀྱིལ་འཁོར་གྱི་འཁོར་ལོ་བཞི་ཆའི་ཚད་དུ་མཉམ་ཞིང༌། དེ་ཁོ་ན་ཉིད་བསྙེན་སྒྲུབ་ཡན་ལག་བཞིའམ་རྡོ་རྗེ་བཞིའི་གནད་བཅིངས་པས་སྦྱང་བྱ་གནས་སྐབས་བཞིའི་དྲི་མ་སེལ་བས་སྦྱངས་འབྲས་དྲི་བྲལ་གྱི་སྐུ་བཞི་མངོན་དུ་བྱེད་པའི་རྒྱུ་མཚན་ལས། དེ་དག་གི་དག་པ་གཅིག་ཏུ་སྦྱོར་བའི་དབང་གིས་ཡུལ་དུས་ཀྱི་རྣམ་གཞག་འདི་ལྟར་དུ་འབྱུང་ངོ༌། །
གཉིས་པ་༼དཀྱིལ་འཁོར་རི་རབ་དང་བཅས་པ་བཤད་པ་༽ནི།
་་་་་་མཁའ་དབུས་རླུང་མེ་ཆུ། །
ས་དཀྱིལ་ཟླུམ་པོ་རྐང་མཐིལ་རྐེད་པའི་བར། །
ལྷུན་པོ་མགྲིན་པ་གདོང་དང་གཙུག་ཏོར་བཅས། །
རྐེད་པ་ནས་ནི་སྤྱི་གཙུག་བར་དུའོ། །
ནམ་མཁའི་ཁམས་ཀྱི་དབུས་སུ་རླུང་དཀྱིལ་མུན་པ་ཅན་རྔམས་སུ་དཔག་ཚད་སྟོང་ཕྲག་ལྔ་བཅུ་ཐམ་པ། དེའི་སྟེང་ནས་རིམ་བཞིན་མེ་ཆུ་སའི་དཀྱིལ་འཁོར་རྣམས་ཀྱང་དབྱིབས་ཀུན་ནས་ཟླུམ་པོ་ཚད་མཉམ་པ་སྟེ་ལུས་ཀྱི་རྐང་མཐིལ་ནས་རྐེད་པའི་བར་དུ་ཁྲུ་དོ་ཡོད་པའི་མཐོ་རེ་ལ་དཀྱིལ་འཁོར་རེའི་དབང་དུ་བྱས་པའོ། །དེ་དག་གི་ཤར་ནུབ་ལྷོ་བྱང་གི་ཐད་ཀའི་སོ་སོའི་རྒྱར་ནི་རླུང་དཀྱིལ་དཔག་ཚད་བཞི་འབུམ། མེ་དཀྱིལ་སུམ་འབུམ། ཆུ་དཀྱིལ་ཉིས་འབུམ། ས་དཀྱིལ་ཆིག་འབུམ་ཐམས་ཅད་ཀྱང་ཀུན་ནས་ཟླུམ་པོའི་མཐའ་སྐོར་དུ་སོ་སོའི་རྒྱ་ཚད་སུམ་འགྱུར་རོ། །དེའི་སྟེང་དུ་ལྷུན་པོ་འཕང་དུ་དཔག་ཚད་འབུམ་ཕྲག་གཅིག་ནི་རྐེད་པ་ནས་མགྲིན་པའི་འོག་གི་བར་གྱི་ཁྲུ་གང་པ་སྟེ། དེ་གོ་ལའི་གཞི་འཁོར་བའི་གནས་སོ། །དེའི་སྟེང་རིམ་བཞིན་ལྷུན་པོའི་མགྲིན་པ་སྟོང་ཕྲག་ཉེར་ལྔ། ལྷུན་པོའི་གདོང་སྟོང་ཕྲག་ལྔ་བཅུ། གཙུག་ཏོར་སྟོང་ཕྲག་ཉེར་ལྔ་སྟེ་བསྡོམས་པས་འབུམ་དུ་ལོངས་པ་ནི་གཟུགས་ཅན་མིན་ཀྱང་ཡིད་གཟུགས་ལ་མགྲིན་པ་སོགས་ཐ་སྙད་སྦྱར་བ་སྟེ་རྒྱུའི་ཁམས་ཇེ་ཕྲར་གྱུར་པས་ས་ཆུ་མེ་རླུང་ནམ་མཁའ་ཚང་བ་དང་རིམ་པར་སྤངས་པའི་ཁམས་ལྔ་ལྡན་ནས་ཉིས་ལྡན་གྱི་བར་ཏེ་ལུས་དང་སྦྱར་ན་མགྲིན་པ་སོར་དྲུག་གདོང་པ་མཐོ་གང༌། སྐྲ་མཚམས་ནས་སྤྱི་གཙུག་གི་བར་སོར་དྲུག་སྟེ་ཀུན་དྲིལ་ཁྲུ་གང་བསྡོམས་པས་ཁྲུ་དོ་ནི་རྐེད་པ་ནས་སྤྱི་གཙུག་གི་བར་དུའོ། །
དབུས་ལྗང་ཤར་སྔོ་བྱང་དཀར་ལྷོ་དམར་པོ། །
ནུབ་སེར་ཀུན་ཀྱང་རིན་ཆེན་རང་བཞིན་ཉིད། །
ལྷུན་པོའི་དབུས་ཀྱི་ཁ་དོག་ལྗང་གུ། ཤར་སྔོན་པོ། བྱང་དཀར་པོ། ལྷོ་དམར་པོ། ནུབ་སེར་པོ་སྟེ་དེ་དག་ཀུན་ཀྱང་རིན་པོ་ཆེ་མརྒད། བཻཌཱུརྻ། ཆུ་ཤེལ། པདྨ་རཱ་ག ཀརྐེ་ཏའི་རང་བཞིན་མཁའ་རླུང་མེ་ས་ཆུ་དང་ཀུན་ཁྱབ་ཡེ་ཤེས་ཀྱི་ཁམས་དང་དྲུག་འདུས་པའི་ཁམས་རགས་པའོ། །
ཁ་ཁྱེར་གཡེལ་ལས་རྡོ་རྗེའི་རྭ་ལྔ་ནི། །
ཕྱི་རིམ་རིང་བ་ཟླུམ་པོར་འཁོར་ཞིང་འཕྱང༌། །
ལྷུན་པོའི་སྟེང་གི་རྒྱར་སྟོང་ཕྲག་ལྔ་བཅུ། ས་དཀྱིལ་དང་ཕྲད་མཚམས་ཀྱི་རྩ་བའི་རྒྱར་སྟོང་ཕྲག་བཅུ་དྲུག་ཡོད་པས་དཀར་ཡོལ་བསླང་བ་ལྟར་སྟེང་གཡེལ་བའི་ཁ་མཚམས་ནས་ཤམ་བུ་བཏགས་པ་ལྟར་ཕྱི་ནང་དུ་ཡོད་པའི་རྭ་ལྔ་ཟླུམ་པོར་ཕྱོགས་ཐམས་ཅད་དུ་བསྐོར་ཞིང་འཕྱང་བ། ནང་མ་ལས་རིམ་བཞིན་ཕྱི་མ་རིང་བའི་རྭ་ཕྱི་མ་དང་བསིལ་རིའི་རྩེ་མཉམ་པས་འཆད་འགྱུར་གྱི་གླིང་ནང་མ་རྣམས་ལ་ཉི་ཟླའི་འོད་མི་ཕོག་ཀྱང༌། དེར་གནས་ཀྱི་མི་རྣམས་རང་འོད་ཀྱིས་འཚོ་བའོ། །དཔལ་གཙུག་ལག་ཕྲེང་བས་ལྷུན་པོའི་རྭ་ལྔའི་དབུས་མ་སྲོག་ཤིང་གི་ཚུལ་དང༌། བཞི་པོ་ཐུར་དུ་འཕྱང་བ་རྡོ་རྗེ་རྩེ་ལྔ་པའི་རྣམ་པར་གསུངས་ཤིང་འཇིག་རྟེན་གྱི་ཚད་གཞལ་ཚུལ་ལའང་བཞེད་པའི་ཁྱད་པར་མང་དུ་སྣང་ཡང་འདིར་གྲགས་ཆེ་བ་དང་བསྟུན་ནས་བཤད་པའོ། །
ལྷུན་པོའི་རྩ་བའི་ཕྱི་མཐར་དཔག་ཚད་སྟོང་ཕྲག་གཅིག་གི་རྒྱ་ཁྱོན་ཅན་གྱི་སྟེགས་བུ་རྡོ་རྗེའི་ཁོར་ཡུག་གིས་བསྐོར་ཞིང༌། དེ་ནས་ལྷུན་པོའི་ཁ་ཁྱེར་ཟད་མཚམས་ཀྱི་བར་དཔག་ཚད་སྟོང་ཕྲག་བཅུ་དྲུག་གི་ཆ་ལ་གླིང་མཚོ་རི་གསུམ་སྤེལ་མར་གནས་པའོ། །
གསུམ་པ་༼རི་གླིང་སྤྱིར་བཤད་པ་༽ནི།
ཟླ་བ་དཀར་པོ་རབ་མཆོག་ཀུ་ཤ་དང༌། །
མིའམ་ཅི་དང་ཁྲུང་ཁྲུང་གླིང་དྲུག་གི། །
བར་དུ་སྦྲང་རྩི་མར་ཞོ་འོ་མ་དང༌། །
ཆུ་ཆང་མཚོ་མཐར་འོད་སྔོན་མནྡཱ་ར། །
མཚན་མོ་ནོར་འོད་བྲེའོ་བསིལ་རིས་བསྐོར། །
ལྷུན་པོའི་ཕྱི་རོལ་རྭ་ལྔའི་འོག་ཏུ་ཆུད་པར་ནང་ནས་ཕྱི་རིམ་བཞིན་ཟླ་བ། དཀར་པོ། རབ་མཆོག ཀུ་ཤམིའམ་ཅི། ཁྲུང་ཁྲུང་ཞེས་བྱ་བའི་གླིང་དྲུག་ཡོད་ཅིང༌། དེ་དག་གི་བར་དུ་ནང་ནས་རིམ་བཞིན་སྦྲང་རྩི། མར། ཞོ། འོ་མ། ཆུ། ཆང་རྣམས་ཀྱི་རྒྱ་མཚོས་བསྐོར་བ། དེ་རེ་རེའི་མཐར་འཆིང་བྱེད་ཀྱི་རི་འོད་སྔོན། མནྡཱ་ར། མཚན་མོ། ནོར་བུའི་འོད། བྲེའོ། བསིལ་རི་སྟེ་རི་དྲུག་གིས་བསྐོར་བ། རི་གླིང་རྒྱ་མཚོ་སོ་སོའི་རྒྱ་ཚད་ནི་མཉམ་པར་དཔག་ཚད་བརྒྱད་བརྒྱ་བརྒྱད་ཅུ་རྩ་བརྒྱད་དང་རྒྱང་གྲགས་གསུམ། གཞུ་འདོམ་ཆིག་སྟོང་བརྒྱ་བཅུ་གཅིག སོར་མོ་བཅུ། ནས་ལྔ་དང༌། ནས་ཀྱི་སུམ་ཆ་གཅིག་རྣམས་ཡོད་དོ། །
དེ་དག་ལོངས་སྤྱོད་ས་ཡིན་བསིལ་རི་ནས། །
ལན་ཚྭའི་རྒྱ་མཚོའི་མཐར་ཐུག་གླིང་བདུན་པ། །
འཛམ་གླིང་ཆེན་པོ་ལས་ཀྱི་ས་པར་གསུངས། །
རི་བདུན་པ་ནི་རྡོ་རྗེའི་ཁོར་ཡུག་ལ། །
དཀྱིལ་འཁོར་ལྷག་མའི་མེ་དང་རླུང་གིས་བསྐོར། །
དེ་རྒྱབ་སྟོང་པ་ཡོན་ཏན་མེད་པའོ། །
དེ་ལྟར་བསིལ་རི་ཕན་ཆད་ནི་ལོངས་སྤྱོད་ཀྱི་ས་པ་ཞེས་བྱ་ཞིང༌། བསིལ་རིའི་ཕྱི་མཚམས་ནས་ལན་ཚྭའི་རྒྱ་མཚོ་ལ་ཐུག་གི་བར་གྱི་ས་ནི་གླིང་བདུན་པ་འཛམ་གླིང་ཆེན་པོ་ལས་ཀྱི་སར་གྲགས་པ་སྟེ། ཞེང་དུ་དཔག་ཚད་ཉི་ཁྲི་ལྔ་སྟོང་ཡོད་ཅིང་ཕྱོགས་མཚམས་སུ་མཉམ་པར་དུམ་བུ་བཅུ་གཉིས་སུ་གནས་པས་ཀུན་ནས་ཟླུམ་པོར་གྱུར་པ། དེའི་མཐར་ལན་ཚྭའི་རྒྱ་མཚོ་རྒྱ་ཚད་འབུམ་ཕྲག་ཕྱེད་དང་ལྡན་པས་བསྐོར་བའི་མཐར་རི་བདུན་པ་རྡོ་རྗེའི་ཁོར་ཡུག་ཆེན་པོ་སྟེ། མེ་དཀྱིལ་གྱི་ལྷག་མས་བསྐོར་བ་ལ་རྟ་གདོང་གི་མེ་ཞེས་བཏགས་ཤིང་དེའི་མཐར་རླུང་དཀྱིལ་གྱི་ལྷག་མས་བསྐོར་བ། དེ་གཉིས་ཀྱི་རྒྱ་ཚད་ཀྱང་འབུམ་ཕྲག་ཕྱེད་པར་མཉམ་པ་སྟེ། རླུང་མེ་ཆུ་སའི་དཀྱིལ་འཁོར་བཞི་གཅིག་གི་ནང་དུ་གཅིག་ཆུད་པའི་སོ་སོའི་མཐའ་ཁྱུད་གྱེན་དུ་ལངས་པ། སྟེང་ནས་ཐམས་ཅད་ཀྱི་ཁ་མཚམས་ངོས་མཉམ་པར་གྱུར་པ་ཡིན་ཞིང༌། དེ་ལྟར་སྲིད་རྩེ་ནས་རླུང་དཀྱིལ་བར་དུ་ཆུ་ཞེང་གབ་པར་གནས་པའི་ཕྱི་རོལ་དུ་སྟོང་པ་གཅིག་པུ་རྡུལ་མུན་སྙིང་སྟོབས་ཀྱི་ཡོན་ཏན་མེད་པའོ། །
བཞི་པ་༼ལས་ས་དུམ་བུ་བཅུ་གཉིས་བཤད་པ་༽ནི།
ལས་ས་དུམ་བུ་བཅུ་གཉིས་ཕྱོགས་བཞིའི་དབུས། །
རླུང་མེ་ཆུ་སའི་རང་བཞིན་ཟླ་གམ་དང༌། །
ཟུར་གསུམ་ཟླུམ་པོ་གྲུ་བཞིའི་གླིང་ཆེན་ལ། །
གླིང་ཕྲན་མང་བསྐོར་པད་འདབ་རྣམ་པར་གནས། །
གླིང་བདུན་པ་འཛམ་གླིང་ཆེན་པོ་ལས་ཀྱི་ས་ལ་དུམ་བུ་བཅུ་གཉིས་སུ་བཅད་པའི་དུམ་བུ་སོ་སོར་རྒྱ་མཚོ་དང་འབྲེལ་བའི་ཆུ་བོ་ཆེན་པོ་རྣམས་ཀྱིས་བསྐོར་བའི་ཕྱོགས་བཞིའི་དབུས་སུ་ཤར་དུ་རླུང་གི་རང་བཞིན་གྱི་གླིང་ཟླ་གམ། ལྷོར་མེ་ཟུར་གསུམ། ནུབ་ཏུ་ཆུ་ཟླུམ་པོ། བྱང་དུ་ས་གྲུ་བཞི་རྣམས་རྒྱ་ཚད་རིམ་བཞིན་དཔག་ཚད་བདུན་སྟོང༌། བརྒྱད་སྟོང༌། དགུ་སྟོང༌། ཁྲི་ཕྲག་རྣམས་ཡོད་པའི་གླིང་ཆེན་པོ་རེ་རེ་ལ་གླིང་ཕྲན་གཉིས་རེས་བསྐོར་ནས་ཟླུམ་པོ་པདྨའི་འདབ་མའི་རྣམ་པར་གནས་སོ། །དེས་ན་ལྷོ་གླིང་གསུམ། ནུབ་གླིང་གསུམ། བྱང་གླིང་གསུམ། ཤར་གླིང་གསུམ་རྣམས་སུ་འགྱུར་བའི་ཚེ། དེ་རྣམས་ཀྱི་མིང་ཡང༌། ལྷོ་གླིང་ཤར་མ་དང༌། དབུས་མ་དང༌། ནུབ་མ་ཞེས་འདོགས་ཀྱི། མངོན་པ་ལྟར་རྔ་ཡབ་ལ་སོགས་པའི་མིང་འདོགས་དང༌། གླིང་གཡོག་ཆུང་བ་སོགས་འདིར་མི་བཞེད་དོ། །
ལྔ་པ་༼འཛམ་གླིང་ཆུང་ངུ་ཡུལ་དྲུག་བཅས་བཤད་པ་༽ནི།
འཛམ་གླིང་ཆུང་ངུའི་ལྷོ་ཕྱོགས་འཕགས་པའི་ཡུལ། །
དེ་ནས་བྱང་དུ་རིམ་བཞིན་བོད་དང་ལི། །
རྒྱ་ནག་ཤམྦྷ་ལ་དང་གངས་ལྡན་གནས། །
གླིང་ལྷོ་མ་གསུམ་ལ་འཛམ་གླིང་ཆུང་ངུ་ཞེས་བཤད་པའི་ལས་ས་དུམ་བུ་གསུམ་གྱི་ལྷོ་གླིང་དབུས་མ་འདི་ལ་ཡུལ་དྲུག་ཡོད་པའི་དང་པོ། བྱང་ཆུབ་སེམས་དཔའ་རྣམས་ཀྱིས་རྟེན་གང་ལ་རྡོ་རྗེ་ལྟ་བུའི་ཏིང་ངེ་འཛིན་སྐྱེད་པར་མཛད་པའི་རྡོ་རྗེའི་གདན་དང་བཅས་པའི་མ་ག་དྷཱ། ཡངས་པ་ཅན། མཉན་ཡོད། འཁོར་མོ་འཇིག གནས་བཅས། ཙམ་པ་ཀ་སྟེ་གྲོང་ཁྱེར་དྲུག་དང༌། བྷངྒ་ལ། ཀཽ་ཤམྦཱི། ཀསྨཱིར་ལ་སོགས་པའི་ཡུལ་འཁོར་མང་པོས་གང་བ་འཕགས་པའི་ཡུལ་དང༌། དེ་ནས་བྱང་དུ་རིམ་བཞིན་ཡུལ་གཞན་རྣམས་ཆགས་པའི་གཉིས་པ་བྱང་ཆུབ་སེམས་དཔའ་འཇིག་རྟེན་དབང་ཕྱུག་གིས་བདག་གིར་མཛད་པའི་ཡུལ་བོད་དང༌། གསུམ་པ་འཕགས་པ་ཤཱ་རིའི་བུ་དང༌། རྣམ་སྲས་ཀྱི་མཚོ་དྲལ་ནས་ཡུལ་དུ་གྱུར་ཅིང༌། མཆོད་རྟེན་གོ་མ་ས་ལ་གནྡྷ་བཞུགས་པའི་ལི་ཡུལ་དང༌། བཞི་པ་རི་རྩེ་ལྔ་ལ་སོགས་པ་རི་བོ་ཆེན་པོ་བཞིས་བརྒྱན་ཅིང་འཕགས་པ་འཇམ་དཔལ་བྱིས་པ་གཞོན་ནུའི་ཚུལ་གྱིས་བཞུགས་པའི་ཡུལ་རྒྱ་དང༌། ལྔ་པ་བྱང་ཆུབ་སེམས་དཔའ་དང་ཁྲོ་བོའི་དབང་པོ་རྣམས་ཀྱི་སྤྲུལ་པ་ཆོས་རྒྱལ་རིགས་ལྡན་སུམ་ཅུ་རྩ་གཉིས་ཀྱིས་བསྐྱངས་ཤིང་ཀ་ལཱ་པ་གཙོ་བོར་གྱུར་པའི་གྲོང་ཁྱེར་བྱེ་བ་ཕྲག་དགུ་བཅུ་རྩ་བདུན་དང་ལྡན་པའི་ཡུལ་ཤམྦྷ་ལ་དང༌། དྲུག་པ་ཤམྦྷ་ལའི་བྱང་གི་གངས་དང་འབྲེལ་བའི་འཛམ་གླིང་འདིའི་བྱང་ཟུར་དུ་ཡོད་པའི་གངས་རི་ཆེན་པོ་སྟེ་གངས་ལྡན་རྣམས་གནས་སོ། །
དྲུག་པ་༼འགྲོ་བ་གནས་ཚུལ་བཤད་པ་༽ནི།
འདོད་པ་བཅུ་གཅིག་གཟུགས་ན་བཅུ་དྲུག་བཞི། །
སྲིད་པ་སུམ་ཅུ་རྩ་གཅིག་དེ་ལ་བརྟེན། །
རྒྱུད་འདིར་བཅུད་ཀྱི་སེམས་ཅན་བགྲང་ཚུལ་ཡང་ཐུན་མོང་དང་མི་མཚུངས་ཏེ། འདོད་ཁམས་ན་བཅུ་གཅིག གཟུགས་ཁམས་ན་བཅུ་དྲུག གཟུགས་མེད་ཀྱི་ཁམས་ན་བཞི་སྟེ་སྲིད་པ་སུམ་ཅུ་རྩ་གཅིག་པོ་སྔར་བཤད་པའི་ལྷུན་པོ་ལ་སོགས་པ་དེ་དག་ལ་བརྟེན་པར་གསུངས་སོ། །དེའང་དང་པོ་འདོད་ཁམས་ན་བཅུ་གཅིག་ཡོད་དེ། དེའི་སྡོམ་ནི། དམྱལ་བ་ཡི་དྭགས་དུད་འགྲོ་དང༌། །མི་དང་ལྷ་མིན་འདོད་ལྷ་དྲུག །ཅེས་སོ། །དེ་དག་གི་གནས་ཚུལ་ནི། འོག་གཞིའི་དཀྱིལ་འཁོར་བཞིའི་མཐུག་རྔམས་ལ་ཕྱེད་ཕྱེད་དུ་བགོས་པའི་ས་དཀྱིལ་གྱི་ཕྱེད་མན་ཆད་ཆ་བདུན་ལ་སྟེང་ནས་རིམ་པར། གསེག་མ་བྱེ་མ་འདམ་ཆུ་དང༌། །དུ་བ་མེ་དང་མུན་པ་ཆེ། །ངུ་འབོད་ཆེ་སྟེ་རྣམ་བདུན་ནོ། །བརྒྱད་པ་རྡོ་རྗེ་མེ་ལྕོ་དང་བཅས་པའི་དམྱལ་བ་ནི་བདུན་པ་ལས་གཞན་ལོགས་ན་མེད་ཀྱང༌། སྡུག་བསྔལ་གྱི་ཚོར་བ་ཐ་དད་པས་དེར་བཞག་གོ །ས་དཀྱིལ་གྱི་ཕྱེད་གོང་མ་ལའང་ཆ་གཉིས་སུ་བྱས་པའི་སྟེང་མར་ལྷ་མིན་དང༌། འོག་མར་ཀླུ། ལོངས་སྤྱོད་དང་ལས་སའི་གླིང་རྣམས་ལ་མི་རྣམས་ཏེ། ཡི་དྭགས་དང་དུད་འགྲོ་ལ་འདིར་གནས་ལོགས་སུ་མ་བཤད་དོ། །འདོད་ལྷ་དྲུག་ནི། རི་རབ་ཀྱི་དཔུང་པ་ནས་ས་མཚམས་ཀྱི་བར་རྒྱལ་ཆེན་བཞི་དང་རི་རབ་ཀྱི་སྟེང་ན་སུམ་ཅུ་རྩ་གསུམ། དེའི་སྟེང་མགྲིན་པ་སུམ་ཆར་བཅད་པའི་འོག་མ་ཆ་བཞིར་ཕྱེ་བ་ལ། འཐབ་བྲལ། དགའ་ལྡན། འཕྲུལ་དགའ། གཞན་འཕྲུལ་དབང་བྱེད་རྣམས་སོ། །གཉིས་པ་གཟུགས་ཁམས་ན་བཅུ་དྲུག་སྟེ། རི་རབ་ཀྱི་དཔྲལ་བའི་ཆ་བཞི་ལ། འོག་མིན། ཤིན་ཏུ་མཐོང༌། མི་གདུང༌། མི་ཆེ་བ་སྟེ་རླུང་བཞི། སྣ་ལ་འབྲས་བུ་ཆེ་བ། བསོད་ནམས་སྐྱེས། སྤྲིན་མེད། དགེ་རྒྱས་ཏེ་མེ་བཞི། ཀོས་ཀོ་ལ། ཚད་མེད་དགེ དགེ་ཆུང༌། འོད་གསལ། ཚད་མེད་འོད་དེ་ཆུ་བཞི། མགྲིན་པའི་སུམ་གཉིས་ཀྱི་ཆར། འོད་ཆུང༌། ཚངས་ཆེན། མདུན་ན་འདོན། ཚངས་རིས་ཏེ་ས་བཞི་རྣམས་གནས་སོ། །གསུམ་པ་གཟུགས་མེད་ལ་བཞི་སྟེ། རི་རབ་ཀྱི་གཙུག་ཏོར་ནས་སྐྲ་མཚམས་ཡན་ཆད་དུ་རིམ་པར་ནམ་མཁའ་མཐའ་ཡས། རྣམ་ཤེས་མཐའ་ཡས། ཅི་ཡང་མེད། འདུ་ཤེས་མེད་མིན་གྱི་སྐྱེ་མཆེད་བཞིས་བསྡུས་པའི་སེམས་ཅན་རྣམས་གནས་པར་གསུངས་སོ། །དེ་ལྟ་བུའི་འཇིག་རྟེན་གྱི་ཁམས་སྲིད་པ་སུམ་ཅུ་རྩ་གཅིག ཁམས་གསུམ་གྱིས་བསྡུས་པ་དེ་དག་ཆགས་པ་སྔ་ཕྱིའི་རིམ་པ་ཡང༌། ཁམས་གསུམ་ནི་ཐུགས་གསུང་སྐུའི་ཆོས་ཅན་ཡིན་ལ་དེ་ཉིད་སྐྱེ་བའི་རིམ་པས་ཐོག་མར་གཟུགས་མེད། དེ་ནས་གཟུགས་ཁམས། དེ་ནས་འདོད་ཁམས་རྣམས་ཆགས་ཤིང༌། འདོད་ཁམས་ཀྱང་རིམ་པ་དེ་ལྟ་བུས་ས་འོགས་སྟེང༌། ས་བླ་རྣམས་རིམ་གྱིས་ཆགས་པ་ཡིན་ནོ། །
བདུན་པ་༼གོ་ལ་དུས་སྦྱོར་བཅས་བཤད་པ་༽ནི།
ལྷུན་པོ་མེ་རིའི་བར་དུ་གོ་ལ་ཞེས། །
རླུང་གི་འཁོར་ལོར་བཅུ་གཉིས་ཁྱིམ་རྣམས་དང༌། །
རྒྱུ་སྐར་ཉི་ཤུ་རྩ་བརྒྱད་ཐོག་མར་ཆགས། །
ལྷུན་པོའི་རྭ་དང་བསིལ་རི་ཕྲད་པའི་ཕྱི་མཐའ་ནས། མེ་རིའི་ནང་མཐའི་བར་གྱི་ནམ་མཁའ་ལ་ཁྱབ་པའི་གོ་ལ་ཞེས་བྱ་བ་ལྷའི་གཞལ་མེད་ཁང་རྣམས་འདེགས་པར་བྱེད་པའི་རླུང་གི་ཆོས་ཅན་གྱི་འཁོར་ལོ་རི་རབ་ལ་ཉེ་བ་ཅུང་ཟད་མཐོ་བས་སྒུར་པོ་གཞུའི་དབྱིབས། མེ་རི་ལ་ཉེ་བ་ཅུང་ཟད་དམའ་བ་པད་འདབ་ཀྱི་རྣམ་པ་ཕྱོགས་ཀུན་ཏུ་ཟླུམ་པོར་གནས་པ་ཞིག་ཡོད་ལ། སྒྲ་དོན་ནི། གོ་ལ་ཞེས་པ་སྦུབ་ཁུང་སྒང་གཤོང་ཟླུམ། །ལྕི་ཡང་སོགས་སུ་བསྒྱུར་དུ་རུང་བའི་སྒྲ། །ལེགས་པར་བསྒྱུར་ན་མཐོ་རིས་འཛིན་ཏུ་འགྱུར། །ཞེས་པ་ལྟར་རོ། །འདིའི་ཆགས་ཚུལ་འཁོར་ལོའི་རྩིབས་ལྟ་བུ་དང་སྟེང་བསྐྱེད་ཕྱིར་བསྐྱེད་རྨོག་བརྩེགས་ལྕགས་སྒྲོག་ཕུབ་དབྱིབས་སོགས་མཁས་པ་སོ་སོས་བཤད་ཅིང་ལུང་རིགས་ཀྱིས་བསྒྲུབས་པ་ལས། ཕྱིས་སུ་གྲུ་འཛིངས་མ་ཉིད་ཡོངས་སུ་གྲགས་ཤིང་རྗེ་བརྒྱད་པ་མི་བསྐྱོད་ཞབས་ཀྱིས་ཡིད་མཚོར་བཞད་གད་དུ་ཆེས་གསལ་བར་མཛད་དོ། །ཁྱིམ་ནི་རཱ་ཤིའི་སྒྲ་ལས་ཚོགས་པའམ་ཕུང་པོའི་དོན་ཅན་ཡིན་པའི་ཕྱིར། འཇམ་དཔལ་རྩ་རྒྱུད་ལས། ཁྱིམ་སོ་དྲུག་ཏུ་བཤད་པ་སོགས་གོ་ལའི་ངོས་སུ་ཇི་སྙེད་ཅིག་ཆགས་ཀྱང༌། གཙོ་བོར་འཇིག་རྟེན་དུ་ཕན་གནོད་དངོས་སུ་སྟོན་པའི་ཁྱིམ་ནི་བཅུ་གཉིས་ཏེ། ལུག་གླང་འཁྲིག་པ་ཀརྐ་ཊ། །སེང་གེ་བུ་མོ་སྲང་སྡིག་གཞུ། །ཆུ་སྲིན་བུམ་པ་ཉ་རྣམས་སོ། །ཞེས་པ་ལྟར་རོ། །དེ་ལྟར་འཁོར་གཞི་ཁྱིམ་ལ་བརྟེན་པའི་སྐར་མའི་ཕུང་པོ་ནི་མཐའ་ཡས་ཏེ། དུང་གཉིས་བྱེ་བརྒྱད་ས་ཡ་ལྔ། །སྐར་མའི་གྲངས་སུ་ཤེས་པར་བྱ། །ཞེས་དྲང་སྲོང་སྐར་མ་ལ་དགའ་བས་བཤད་པ་དང༌། མངོན་པའི་བཤད་སྒྲོས་འགའ་ཞིག་ཏུ། སྟོང་པ་དྲུག་གི་ནམ་མཁའ་ལ། །གདེངས་ཅན་མིག་གི་སྐར་གྲངས་མཐོང༌། །ཞེས་བྱེ་བ་ཕྲག་གཉིས་དང་ས་ཡ་བརྒྱད་དུ་འདོད་པ་སོགས་ཡོད་པ་ལས་ཐམས་ཅད་ཀྱི་དབུས་ན་རྒྱུ་སྐར་བརྟན་པ་ཏོག་དང་རི་བྱི་ཤམ་བུའི་ཚུལ་དུ་གནས་པ། དེ་དག་ལས་བླང་དོར་གྱི་འབྲས་བུ་ལུང་སྟོན་པའི་རྩིས་ཀྱི་འཇུག་པ་ཡོད་པའི་རྒྱུ་སྐར་ནི་ཉི་ཤུ་རྩ་བདུན་ཏེ། ཐ༡་སྐར་བྲ༢་ཉེ་མིན༣་དྲུག་སྣ༤ར །མ༥གོ་ལ༦ག་ན༧བས་ས་རྒྱལ་སྐ༩ག་མ༡༠ཆུ། གྲེ༡༡་ད༡༢བོ་མེ༡༣་བཞི་ན༡༤ག་ས་༡༥རི། །ས༡༦་ག་ལྷ་༡༧མཚམས་སྣྲོ༡༨ན་དང་སྣྲུ༡༩བས། །ཆུ༢༠་སྟོད་ཆུ༢༡་སྨད་གྲོ་ཞུ༢༢ན་དང༌། །མོན་༢༣གྲེ་མོན་༢༤གྲུ་ཁྲུམ༢༥་སྟོད་སྨ༢༦ད། །ནམ༢༧་གྲུ་རྣམས་ཏེ་ཉེར་བདུན་ནོ། །དེ་ལས་གྲོ་བཞིན་བྱི་བཞིན་གཉིས་སྐར་ཁོངས་གཅིག་ཡིན་ཀྱང་རྣམ་པ་སོ་སོར་བགྲང་ན་ཉི་ཤུ་རྩ་བརྒྱད་དུ་འགྱུར་ཞིང༌། མདོར་ན་ཁྱིམ་དང་རྒྱུ་སྐར་ཉེར་བརྒྱད་ལ་སོགས་པ་རྣམས་ཐོག་མར་ཆགས་པ་ཡིན་ནོ། །
གཡས་སྐོར་སྟེང་དུ་ཉི་ཟླ་ལ་སོགས་པའི། །
གཟའ་རྣམས་གཡོན་བགྲོད་སྒྲ་གཅན་གཡས་སུའོ། །
རྒྱུ་སྐར་རེ་རེ་ལ་རྐང་པ་བཞི་བཞི་ཡོད་པའི་རྐང་པ་དགུ་རེ་ཁྱིམ་རེ་རེ་ན་གནས་པ་སྟེ། ཐ་སྐར་བྲ་ཉེ་སྨིན་དྲུག་གི་རྐང་པ་གཅིག་ལུག་ཁྱིམ་ན་གནས་པ་སོགས་རིམ་པར་གཡས་སྐོར་ཚུལ་དུ་གནས་ཤིང་ཁྱིམ་རྣམས་ཀྱི་དང་པོ་ནི་ལུག་དང༌། རྒྱུ་སྐར་གྱི་ཐོག་མ་ཐ་སྐར་ནས་བརྩམ་པ་ནི་ཉི་མའི་རྟག་ལོངས་ཐོག་མར་སྤྱོད་པའི་ཕྱིར་རོ། །དེ་ལྟར་ཁྱིམ་དང་རྒྱུ་སྐར་རྣམས་སྔོན་དུ་གྲུབ་ནས་དེ་རྗེས་ནབས་སོའི་རྐང་པ་ཐ་མ་ལ་ཉི་མ། ཐ་སྐར་གྱི་ཐོག་མ་ལ་ཟླ་བ་སོགས་ཁྱིམ་སོ་སོར་གནས་པའི་སྐར་མ་དེ་དག་གི་སྟེང་དུ་གཟའ་རྣམས་སྐྱེས་ནས་ཁྱིམ་དང་རྒྱུ་སྐར་དེ་དག་ལ་བདག་པོར་གྱུར་པའི་ཚུལ་གྱིས་དབང་བྱེད་པ་སྟེ། དེའང༌། ཉི་ཟླ་མིག་དམར་ལྷག་པ་དང༌། །ཕུར་བུ་པ་སངས་སྤེན་པ་དང༌། །མཇུག་རིང་སྒྲ་གཅན་དུས་མེ་བཅུ། །ཞེས་པ་རྣམས་ལས་ཉི་མ་ནས་མཇུག་རིང་གི་བར་བརྒྱད་ནི་རི་རབ་ལ་གཡོན་སྐོར་དང༌། སྒྲ་གཅན་དང་དུས་མེ་གཉིས་ནི་གཡས་སྐོར་གྱི་ཚུལ་གྱིས་རང་འགྲོས་རྩོམ་མོ། །དེ་ལ་ཉི་མ། མིག་དམར། ཕུར་བུ། སྤེན་པ་བཞི་གཡས་ཀྱི་ཡན་ལག་ཏུ་བྱུང་བས་དྲག་གཟའ་དང༌། ཟླ་བ། ལྷག་པ། པ་སངས། མཇུག་རིང་བཞི་གཡོན་གྱི་ཡན་ལག་ཏུ་བྱུང་བས་ཞི་གཟའ་ཞེས་བྱའོ། །
གཉིས་པ་དུས་ཀྱི་རྣམ་པར་གཞག་པ་ལ་གཉིས། ཞག་གསུམ་དབྱེ་བ། དུས་བཞི་སྤྱིའི་འཆད་ཚུལ་ལོ། །དང་པོ་༼ཞག་གསུམ་དབྱེ་བ་༽ནི།
དབུགས་དྲུག་ཆུ་སྲང་དྲུག་ཅུ་ཆུ་ཚོད་གཅིག །
དེ་ལས་ཉིན་ཞག་དེ་ཡང་ཟླ་ཉི་རླུང༌། །
འགྲོ་ཚུལ་ལ་བརྟེན་ཚེས་ཉི་ཁྱིམ་ཞག་བྱུང༌། །
དེ་ལ་སྐྱེས་བུ་ནད་མེད་དར་ལ་བབ་པ་ཞིག་གི་དབུགས་འབྱུང་འཇུག་གནས་གསུམ་གཅིག་ཏུ་བྱས་པའི་དབུགས་དྲུག་ནི་ཆུ་སྲང་གཅིག ཆུ་སྲང་དྲུག་ཅུ་ནི་ཆུ་ཚོད་གཅིག ཆུ་ཚོད་དྲུག་ཅུར་ལོངས་པ་དེ་ལས་ཉིན་ཞག་གཅིག་ཏུ་འགྱུར་ཞིང་དེ་ལ་དབུགས་ཉི་ཁྲི་ཆིག་སྟོང་དྲུག་བརྒྱ། འཕོ་བའམ་དུས་སྦྱོར་བཅུ་གཉིས་ཡོད་ཅིང་དུས་སྦྱོར་རེ་རེ་ལ་དབུགས་སྟོང་བརྒྱད་བརྒྱ། ཆུ་ཚོད་ལྔ་རེ་ཡོད་པ་ནི་དུས་ཀྱི་བརྩི་ཚུལ་ཐམས་ཅད་ཀྱི་གཞི་མའོ། །ཞག་དེའང་ཞག་ཏུ་བྱེད་ན་ཟླ་བ་དང་ཉི་མ་དང་རླུང་གི་འགྲོ་ཚུལ་ལ་བརྟེན་ཏེ་ཚེས་ཞག་ཉིན་ཞག་ཁྱིམ་ཞག་གསུམ་གྱི་དབྱེ་བ་བྱུང་ངོ༌། །
ཟླ་ཚེས་བཅོ་ལྔའི་ཆ་དང་ཉི་མས་གླིང༌། །
འཁོར་དང་ཁྱིམ་བགྲོད་སུམ་ཅུའི་ཆ་རྣམས་ཏེ། །
ཕྱི་རིམ་རིང་ཞིང་ཚེས་ཟླ་ཁྱིམ་ལོ་ལས། །
ནམ་ཟླ་དུས་བཞི་ས་ལ་གཡས་སྐོར་འགྲོ། །
ཟླ་བ་ཚེས་རིམ་དཀར་ནག་བཅོ་ལྔའི་ཆ་རེ་རེ་ལ་ཚེས་ཞག་ཅེས་བྱ་སྟེ་ཡུན་ཚད་ཆུ་ཚོད་ང་དགུ་རྗེས་འབྲང་དང་བཅས་པ། ཉི་མས་གླིང་བཞི་ལན་གཅིག་འཁོར་བ་སྟེ་ད་ནང་སྐྱ་རེངས་ཤར་ནས་སང་གི་སྐྱ་རེངས་འཆར་བའི་བར་རམ་རེས་གཟའི་ཆུ་ཚོད་འཕོ་བའི་ཡུན་གཅིག་ལ་ཉིན་ཞག་ཅེས་བྱ་སྟེ་ཡུན་ཚད་ཆུ་ཚོད་དྲུག་ཅུ། ཉི་མས་ཁྱིམ་གཅིག་བགྲོད་པའི་ཡུན་ཚད་སུམ་ཅུའི་ཆ་གཅིག་ནི་ཁྱིམ་ཞག་སྟེ་ཡུན་ཚད་ཆུ་ཚོད་དྲུག་ཅུ་རྗེས་འབྲང་དང་བཅས་པ་ཡོད་ལ། དེ་རྣམས་ཀྱང་ཚེས་ཞག་ལས་ཉིན་ཞག དེ་ལས་ཁྱིམ་ཞག་ཕྱི་རིམ་བཞིན་དུ་ཡུན་རིང་བ་ཡིན་ནོ། །དེ་གསུམ་གྱིས་ཟླ་བ་དང་ལོ་བརྩམས་པའི་ཚེ་ཤུགས་ཆེ་ཆུང་གིས་ཟླ་བར་མ་ལོངས་ཀྱི་བར་དུ་ཉིན་ཞག་གཙོ་ཆེ་སྟེ། ཁྱིམ་ཚེས་གཉིས་ཀྱང་ཉིན་ཞག་དང་ལྟོ་བསྟུན་ཏེ་བརྩི་དགོས་པའི་ཕྱིར་རོ། །ཟླ་བར་ལོངས་ནས་ཚེས་ཞག་གཙོ་ཆེ་སྟེ། ཚེས་ཞག་སུམ་ཅུར་ལོངས་པ་ན་ཉིན་ཞག་སུམ་ཅུར་མ་ལོངས་ཀྱང་ཟླ་བ་རྫོགས་པར་འདོད་དགོས་པའི་ཕྱིར་ཏེ། ཚེས་ཞག་སུམ་བརྒྱ་དོན་གཅིག་ལ། ཉིན་ཞག་སུམ་བརྒྱ་རེ་ལྔ་ཕྲི་བས་ལྷག་མ་ཞག་དྲུག་ལུས་པ་དེ་ལོ་གཅིག་གི་ཞག་མི་ཐུབ་ཀྱི་ཆ་ཡིན་པས་འདོར་དགོས་པའི་ཕྱིར་རོ། །དེ་ལྟར་ཡང་མཛོད་ལས། ཟླ་བ་ཕྱེད་དང་གཉིས་འདས་ཤིང༌། །ཟླ་བ་ཕྱེད་ནི་ལུས་པ་ན། །མཁས་པས་ཞག་མི་ཐུབ་པར་འདོར། །ཞེས་སོ། །ལོར་ལོངས་ནས་ཁྱིམ་ཞག་གཙོ་ཆེ་སྟེ། ལོ་མཚན་ཉིད་པ་ཡིན་ན་བགྲོད་མཉམ་གྱི་དུས་བཞི་ཕྲུགས་གཅིག་རྫོགས་དགོས་པ་གང་ཞིག དེ་རྫོགས་པ་ལ་ཉི་མས་ཁྱིམ་ཞག་སུམ་ཅུའི་བདག་ཉིད་ཅན་གྱི་ཁྱིམ་ཟླ་བཅུ་གཉིས་པོ་འཁོར་དགོས་པའི་ཕྱིར་ཏེ། རྡོ་རྗེ་མཁའ་འགྲོ་ལས། ཉི་མ་འགྲོ་ལྡོག་གཉིས་ལ་ནི། །ལོ་གཅིག་ཅེས་ནི་བརྗོད་པ་ཡིན། །ཞེས་སོ། །དེས་ན་ལོ་གཅིག་ལ་ཁྱིམ་ཞག་སུམ་བརྒྱ་དྲུག་ཅུ་དང༌། ཁྱིམ་ཟླ་བཅུ་གཉིས་ལས་མི་མང་ཞིང་མི་ཉུང་བའི་ཕྱིར། ཉིན་ཚེས་གཉིས་རང་རང་གི་ཞག་སུམ་ཅུའི་བདག་ཉིད་ཅན་གྱི་ཟླ་བ་བཅུ་གཉིས་རེ་རྫོགས་པ་ན་ལོ་མི་འཁོར་ཏེ། དེའི་སྟེང་དུ་ཚེས་ཞག་ལ་ཞག་བཅུ་གཅིག་ལྷག་བཅས་དང༌། ཉིན་ཞག་ལ་ཞག་ལྔ་རྗེས་འབྲང་དང་བཅས་པ་བསྣན་ནས་ཁྱིམ་ལོ་དང་བསྟུན་དགོས་པའི་ཕྱིར་རོ། །དེའི་དོན་ཀྱང་ཟླ་བའི་དཀར་ཆ་འཕེལ་འགྲིབ་བཅོ་ལྔ་རེ་རྫོགས་པ་ལ་ཟླ་བ་གཅིག་ཏུ་འཇོག་ཅིང་དེ་ལ་ཚེས་ཟླ་ཞེས་གྲགས། དབྱར་དགུན་སྟོན་དཔྱིད་ཆ་ཚང་བ་གཅིག་ལ་ལོ་གཅིག་ཏུ་བརྩི་སྟེ་ཁྱིམ་ལོ་ཞེས་གྲགས་པའོ། །དེ་ལྟར་ལོངས་སྤྱད་བྱའི་ཡུལ་སྐར་ཁྱིམ་རྣམས་ལ་སྤྱོད་བྱེད་གཟའ་དགུས་ལོངས་སྤྱད་པའི་ལག་རྗེས་ས་ལ་དུས་བཞི་གནས་ཚུལ་གཡོན་སྐོར་དུ་གནས་ཀྱང༌། འཁོར་ཚུལ་གཡས་སྐོར་དུ་འགྲོ་སྟེ། དཔེར་ན་ལྷོའི་དུམ་བུ་གསུམ་ན་དཔྱིད་ཡོད་པའི་དུས། ཤར་གླིང་ན་དབྱར། བྱང་ན་སྟོན། ནུབ་ན་དགུན་གྱི་དུས་ཡོད་ཀྱང༌། དུམ་བུ་རེ་ལ་ལྟོས་ནས་དཔྱིད་རྗེས་སུ་དབྱར། དབྱར་རྗེས་སྟོན། སྟོན་རྗེས་དགུན། དགུན་རྗེས་དཔྱིད་རིམ་ཅན་དུ་འབྱུང་བའི་ཕྱིར་རོ། །མཁའ་ལ་དུས་སྦྱོར་བཅུ་གཉིས་སུ་འཆར་ཏེ། དུས་སྦྱོར་ནི་རྒྱུ་སྐར་གྱི་རྐང་པ་དགུ་རེར་གནས་པའི་ཁྱིམ་རེ་ལ་གཟའ་རྣམས་ཀྱིས་ལོངས་སྤྱད་པའི་ཡུན་ལ་དུས་སྦྱོར་གཅིག་ཏུ་བཞག་དགོས་པས་གཟའ་ཐམས་ཅད་ལ་དུས་སྦྱོར་བཅུ་གཉིས་ཚང་ནའང་ལོ་དེར་དུས་སྦྱོར་བཅུ་གཉིས་ཀྱི་ཁྱིམ་སླེབ་གསུངས་པ་དང༌། བྱེ་བྲག་ཞག་རེ་ལ་སྐར་ཁྱིམ་ཚར་རེ་རྫོགས་པར་འཆར་བ་ལ་ལོངས་སྤྱོད་ཚུལ་གྱི་དུས་སྦྱོར་བཅུ་གཉིས་གསུངས་པ་ནི་ཉི་མ་ཁོ་ན་ལ་སྦྱར་བ་ཡིན་ནོ། །
ནང་དུ་ཁམས་དྲུག་ལྡན་པའི་སྐྱེས་བུའི་ལུས་ལ་རང་རང་གི་དུས་སྦྱོར་བཅུ་གཉིས་ཀྱི་རླུང་ཚུལ་བཞིན་དུ་རྒྱུ་བ་ལས་བདེ་བར་གནས་པ་དང༌། ཚུལ་མིན་དུ་རྒྱུ་བ་ལས་སྡུག་བསྔལ་བར་འགྱུར་བ་ལྟར། ཕྱི་རོལ་དུའང་དུས་སྦྱོར་བཅུ་གཉིས་ཀྱི་རླུང་ཚུལ་བཞིན་དུ་རྒྱུ་བ་ལས། རྒྱུད་ལས། འབྲུ་རྣམས་དགོན་པར་སྐྱེ་བ་དང་ནི་ཤིང་རྣམས་འབྲས་བུ་བརྟན་པོས་དུད་པ་དེ་རྣམས་འབྱུང་བར་འགྱུར། །ཞེས་གསུངས་པ་ལྟ་བུའི་སྣོད་ཀྱི་ཡོན་ཏན་ཡར་འཕེལ་ཉིད་དུ་འགྱུར་བ་དང༌། མི་རྣམས་ཀྱི་ཚེ་ཡང་ལོ་བརྒྱ་པ་ནས་སྟོང་བརྒྱད་བརྒྱ་པའི་བར་དུ་འཕེལ་བར་འགྱུར་ལ། ཚུལ་མིན་དུ་རྒྱུ་བ་ལས་ནི་སྣོད་བཅུད་ཀྱི་ཡོན་ཏན་འབྲི་བར་འགྱུར་ཞིང༌། ཚེ་ལོ་ཡང་སྟོང་བརྒྱད་བརྒྱ་པ་ནས་བརྒྱ་པའི་བར་དུ་འབྲི་བར་འགྱུར་བ་སོགས་དུས་སྤྱི་དང༌། ནམ་ཟླ་དུས་བཞི་སོགས་བྱེ་བྲག་གི་འཕེལ་འགྲིབ་ཇི་སྙེད་པ་བྱེད་པ་ཡིན་ནོ། །
གཉིས་པ་༼དུས་བཞི་སྤྱིའི་འཆད་ཚུལ་༽ནི།
དེ་ལས་སྤྲོས་ཏེ་བསྟན་དང་འཁོར་ལོ་ཅན། །
འཇིག་རྟེན་སྟོང་འཇུག་དུས་བཞིའི་ཚུལ་ཡང་འཆད། །
དུས་ཀྱི་རྣམ་པར་གཞག་པ་ལས་སྤྲོས་ཏེ། །ཆོས་ཀྱི་སྤྱན་རས་ཡངས་པའི་མཁས་པ་དག་གིས་སངས་རྒྱས་བསྟན་པའི་དུས་བཞི། མི་བདག་འཁོར་ལོ་ཅན་གྱི་དུས་བཞི། འཇིག་རྟེན་སྲིད་པའི་དུས་བཞི། གཟའ་རྣམས་སྟོང་པར་འཇུག་པའི་དུས་བཞིའི་ཚུལ་ཡང་འཆད་པར་མཛད་ཅིང་དེ་དག་ལས་རྒྱ་བོད་ཀྱི་མཁས་པ་དག་གི་བཞེད་པའི་རྣམ་གྲངས་ཤིན་ཏུ་མང་བས་རྒྱས་པར་སྤྲོས་ན་མཐའ་ཡས་ཀྱང༌། རྗེ་བརྒྱད་པ་མི་བསྐྱོད་ཞབས་ཀྱི་བཞེད་པ་ལྟར་ན། །
དང་པོ་༼སངས་རྒྱས་བསྟན་པའི་དུས་བཞི་༽ནི།
རྒྱལ་བསྟན་ལྔ་བརྒྱ་ཕྲག་བཅུའི་དབང་དུ་བྱས་པའི་དང་པོ་འབྲས་བུའི་དུས་གསུམ་རྫོགས་ལྡན། གཉིས་པ་སྒྲུབ་པའི་དུས་གསུམ་སུམ་ལྡན། གསུམ་པ་ལུང་གི་དུས་གསུམ་གཉིས་ལྡན། བཞི་པ་རྟགས་ཙམ་འཛིན་པའི་དུས་གཅིག་རྩོད་ལྡན་དུ་བཞེད་དེ། འདུལ་བ་ལ་ཕམ་པ་དང་པོའི་གླེང་གཞི་བྱུང་སྐབས་རྫོགས་ལྡན། དེ་ནས་རིམ་གྱིས་ཕམ་པ་གཉིས་པ་ལ་སོགས་པའི་གླེང་གཞི་བྱུང་ནས་སུམ་ལྡན་སོགས་སུ་འཇོག་པ་འབུམ་ཊཱིཀ་མཁན་པོའི་བཞེད་པ་དང་དོན་གྱི་གནད་གཅིག་ཅིང༌། དེ་ལྟར་དབྱེ་བའི་ཁུངས་ཀྱང་བསྡུས་པའི་རྒྱུད་ལས། ཇི་ལྟར་འཇིག་རྟེན་མགོན་གྱི་དེ་བཞིན་ནོ། །ཞེས་པའི་ཤུགས་ལས་བསྟན་པར་བཞེད་དོ། །
གཉིས་པ་༼མི་བདག་འཁོར་ལོ་ཅན་གྱི་དུས་བཞི་༽ནི།
སའི་དུམ་བུ་འདིར་དུས་བཞིའི་ལོ་གྲངས་ཉི་ཁྲི་ཆིག་སྟོང་དྲུག་བརྒྱར་གནས་པའི་རྫོགས་ལྡན་དང་སུམ་ལྡན་དང་ཉིས་ལྡན་གསུམ་རེ་རེའང་ལྔ་སྟོང་བཞི་བརྒྱ་རེ་དང༌། རྩོད་ལྡན་གྱི་སྟེང་ནས་སུམ་སྟོང་དྲུག་བརྒྱ་སྟེ་བསྡོམས་པས་ལོ་ཁྲི་དགུ་སྟོང་བརྒྱད་བརྒྱ་ནི་སངས་རྒྱས་ཀྱི་ཆོས་འཇུག་པའི་དུས་དང༌། རྩོད་ལྡན་གྱི་ལྷག་མ་སྟོང་བརྒྱད་བརྒྱ་ནི་ཀླ་ཀློའི་ཆོས་འཇུག་པའི་དུས་ཏེ། དེའང་རིགས་ལྡན་ཁྱབ་འཇུག་སྦས་པ་སེང་ཁྲི་ལ་དབང་བསྐུར་ནས་ལོ་ལྔ་བཅུ་རྩ་གཅིག་འདས་པའི་རྗེས་ལ་ཀླ་ཀློའི་ལོ་སྟོང་བརྒྱད་བརྒྱ་པའི་འགོ་ཟུག་ཅིང༌། དྲག་པོ་སེང་ཁྲི་ལ་དབང་བསྐུར་ནས་ལོ་ལྔ་བཅུ་རྩ་གཅིག་པ་ཡན་གྱིས་རྫོགས་ལ། དེ་ནས་དྲག་པོས་ཡན་ལག་བཞི་པའི་དཔུང་གིས་ཀླ་ཀློའི་དྲེགས་པ་བཅོམ་ནས་སངས་རྒྱས་ཀྱི་ཆོས་ལ་བཀོད། དེའི་རྗེས་ཐོགས་སུ་སླར་ཡང་རྫོགས་ལྡན་གྱི་དུས་འཇུག་ཅིང་མི་རྣམས་ཀྱང་ཚེ་ལོ་སྟོང་བརྒྱད་བརྒྱ་པར་རིམ་གྱིས་འགྱུར་རོ། །རྫོགས་ལྡན་འཇུག་པའི་ལོ་དེ་དང་ལྷོ་གླིང་ནུབ་མར་ཀླ་ཀློའི་ལོ་སྟོང་བརྒྱད་བརྒྱ་པའི་ཐོག་མ་འཇུག་པ་དུས་མཉམ་མོ། །དེའི་ཚེ་དྲག་པོ་ལ་སྲས་ཚངས་པ་དང་ལྷ་དབང་གཉིས་བྱུང་བའི་ཚངས་པས་སའི་དུམ་བུ་འདི་ཉིད་དུ་དབང་བསྒྱུར་ཞིང༌། ལྷ་དབང་གི་རིགས་ལས་བྱུང་བའི་རྒྱལ་པོ་གཞན་གྱིས་འདིར་རྫོགས་ལྡན་ཞུགས་ནས་ལོ་སྟོང་བརྒྱད་བརྒྱ་པའི་མཐར་ལྷོ་གླིང་ནུབ་མའི་ཀླ་ཀློ་བཅོམ་ནས་དེར་རྫོགས་ལྡན་འཇུག་གོ །དེའི་ཚེ་ནུབ་གླིང་གཡས་མར་ཀླ་ཀློའི་ལོ་སྟོང་བརྒྱད་བརྒྱ་པ་འཇུག་ཅིང༌། དེའི་མཐར་ལྷ་དབང་གི་རིགས་ལས་བྱུང་བའི་ཆོས་ཀྱི་རྒྱལ་པོས་ཀླ་ཀློ་བཅོམ་ནས་དེར་རྫོགས་ལྡན་འཇུག་ལ་སའི་དུམ་བུ་གཞན་དགུར་ཡང་རིགས་པ་འདིས་ཀླ་ཀློའི་ལོ་སྟོང་བརྒྱད་བརྒྱ་པ་རེ་འཇུག་ཅིང༌། དེ་ཆོས་ཀྱི་རྒྱལ་པོས་བཅོམ་ནས་རྫོགས་ལྡན་འཇུག་པའི་རིམ་པ་ཤེས་པར་བྱ་ཞིང༌། ལྷ་དབང་ནས་བརྩམས་ཏེ་དེའི་རིགས་བརྒྱུད་ལས་བྱུང་བ་རྣམས་ཀྱིས་དུམ་བུ་བཅུ་གཉིས་ལ་གཡས་སྐོར་དུ་ལན་གཅིག་འཁོར་བར་གྱུར་པ་དེའི་ཚེ་ན། སླར་ཡང་དུམ་བུ་འདི་ཉིད་དུ་རིགས་ལྡན་དྲག་པོ་ཞེས་བྱ་བས་ཀླ་ཀློ་བཅོམ་ནས་རྫོགས་ལྡན་འཇུག་པར་བྱེད་དོ། །
མདོར་ན་ཕྱི་རོལ་ཀླ་ཀློ་འདུལ་བྱེད་ཀྱི་རིགས་ལྡན་གང་ན་བཞུགས་པ་དེར་རྫོགས་ལྡན། མདུན་དུ་རྩོད་ལྡན། རྒྱབ་ཏུ་སུམ་ལྡན། དེ་གཉིས་བར་ཉིས་ལྡན་ཏེ་གཡས་སུ་འཁོར་བའོ། །
གསུམ་པ་༼འཇིག་རྟེན་སྲིད་པའི་དུས་བཞི་༽ནི།
གོང་དུ་སྨོས་ཟིན་པས་གོ་བར་ནུས་ལ་བསྐལ་པའི་ལོ་གྲངས་སོགས་འདིར་མ་སྤྲོས་སོ། །
བཞི་པ་༼གཟའ་རྣམས་སྟོང་པར་འཇུག་པའི་དུས་བཞི་༽ནི།
རྒྱུད་ལས། སྟོང་པ་སྟོང་པ་ནམ་མཁའ་ཀླུ་དང་ལག་པ་ཐུབ་པ་རི་བོང་ཅན་རྣམས་རྫོགས་ལྡན་དུས་ཀྱི་ཚད། །སུམ་ལྡན་ལ་ནི་ནམ་མཁའ་སྟོང་པ་རོ་དང་དགུ་དང་ཉིན་བྱེད་ལོ་ཡི་གྲངས་སུ་རབ་ཏུ་གྲགས། །སྟོང་པ་མཁའ་དང་རིག་བྱེད་རོ་དང་ལག་འགྲོ་ཞེས་པ་ཉིས་ལྡན་ལོར་ནི་ཡང་དག་སྟེ། །སྟོང་པ་ནམ་མཁའ་མཁའ་མིག་ཡོན་ཏན་ཆུ་གཏེར་རྣམས་ཀྱིས་ལོ་ཡི་གྲངས་ནི་རྩོད་པའི་དུས་ལ་འགྱུར། །ལོ་ནི་འདི་དག་རྣམས་ཀྱི་མཐའ་རུ་གཟའ་ཚོགས་རྒྱུ་བའི་ཁྱིམ་ནི་སྟོང་པ་དག་ལ་གནས། །ཞེས་གཟའ་རྣམས་སྟོང་པར་འཇུག་པའི་དུས་བཞིའི་ཚད་ཀྱི་ངེས་པ་དང་འཇུག་ཚུལ་བསྟན་པ་སྟེ། དེའང་ཉི་མ་སོགས་རེས་གཟའ་བདུན་དང་སྒྲ་གཅན་བཅས་པས་རྒྱུ་སྐར་ཉེར་བདུན་རྫོགས་པར་འཁོར་བ་ལ་གཟའ་ཞག་ཆེན་པོ་གཅིག་ཅེས་བྱ་ལ། དེ་ལ་རགས་པར་ན་མི་ལོ་དྲུག་ཅུ་རྩ་བཞི་དང་ཟླ་བ་བདུན་ཡོད་ལ། དེའི་སྟེང་དུ་གཟའ་ཞག་ཕྱེད་བཞག་པས་ལོ་དགུ་བཅུ་རྩ་དྲུག་དང་ཟླ་བ་ཕྱེད་དང་བཅུ་གཅིག དེ་ལ་དུས་ཀྱི་འཁོར་ལོས་དམན་པའི་ལོ་བརྒྱ་ཞེས་ཐ་སྙད་འདོགས་ཤིང་དུས་ཀྱི་འཁོར་ལོའི་ལོ་ནི་ལོ་བརྒྱ་པོ་དེའི་ཡེ་ཤེས་ཀྱི་ཆ་བསགས་པ་ལ་ལོ་གསུམ་དང་ཕྱོགས་གསུམ་སྟེ། དེའང་ལོ་བརྒྱ་པོའི་ཞག་སྟོང་ཕྲག་སོ་དྲུག་པོ་དེ་སོ་གཉིས་ཀྱི་ཆས་བགོས་པས་ཞག་སྟོང་དང་བརྒྱ་ཉེར་ལྔ་འབྱུང་ལ། དེ་ཟླ་བ་དང་ལོར་བསྒྲིལ་བས་ལོ་གསུམ་དང་ཕྱོགས་གསུམ་འབྱུང་བ་དེའོ། །དེ་ལྟར་དུས་ཀྱི་འཁོར་ལོའི་ལོ་དང་བཅས་པའི་ལོ་བརྒྱ་པོ་དེ་གཟའི་ཞག་ཕྱེད་པ་གསུམ་ཡིན་པའི་ཕྱེད་པ་དང་པོ་སྙིང་སྟོབས། གཉིས་པ་རྡུལ། གསུམ་པ་མུན་པའི་བདག་ཉིད་ཅན་དུ་གནས་ཏེ། དེ་ཡང་གོ་རིམ་བཞིན་དུ་ཕྱི་རོལ་གྱི་བད་མཁྲིས་རླུང་གསུམ་གྱི་ཆོས་ཡིན་ལ། ནང་དུ་སྐྱེས་བུའི་བད་མཁྲིས་རླུང་གསུམ་ཆ་མཉམ་པས་ལུས་གནས་ཤིང་མི་མཉམ་པས་ནད་བསྐྱེད་དེ་འཇིག་པ་ལྟར། ཕྱི་རོལ་དུའང་དེ་གསུམ་ཆ་མཉམ་མི་མཉམ་ལས་གནས་འཇིག་བྱེད་ཅིང༌། གང་མི་མཉམ་པའི་རྒྱུ་ཡང་དབུ་མ་ཡེ་ཤེས་ཀྱི་ཆ་དུས་འཁོར་གྱི་ལོས་བྱེད་དོ། །གཟའ་ཞག་གསུམ་དུས་འཁོར་དང་བཅས་པ་ལོ་ཉིས་བརྒྱ་ཡིན་ལ། དེ་ཟླ་བ་དང་ཞག་ཏུ་གསིལ་བའི་ཞག་རེ་ལ་ཆུ་ཚོད་སུམ་ཅུར་གནས་པ་དྲིལ་བས་ས་ཡ་བཞི་དང་སུམ་འབུམ་ཉི་ཁྲི། དེ་ནང་དུ་སྐྱེས་བུའི་ཞག་ལ་སྦྱར་ན་ཞག་ཉིས་བརྒྱ། དེ་ལ་དབུགས་འབུམ་ཕྲག་ཞེ་གསུམ་དང་ཉི་ཁྲི། དེའི་མཐར་ཐ་མལ་པ་ལའང་རླུང་དབུ་མར་ཅུང་ཟད་རེ་འཇུག་པ་བཞིན་དུ་ཕྱི་རོལ་དུའང་དབུགས་དང་ཆུ་ཚོད་ཀྱི་གྲངས་མཚུངས་ལོ་འབུམ་ཕྲག་ཞེ་གསུམ་དང་ཉི་ཁྲིའི་མཐར་གཟའ་ཐམས་ཅད་སྟོང་པར་འཇུག་སྟེ་དུས་བཞི་ཆེན་པོ་གཅིག་རྫོགས་ཤིང༌། སླར་ལོངས་སྤྱོད་ཀྱི་ངེས་པ་ལས་བརྩམས་རྫོགས་ལྡན་གྱི་དུས་སྐྱེ་བ་སོགས་དུས་བཞི་ཡང་དང་ཡང་དུ་འཁོར་བ་ཡིན་ནོ། །
གསུམ་པ་དེ་དག་གི་མཇུག་བསྡུ་བ་ནི།
རྒྱལ་བས་མངོན་པར་ཞེན་པས་མཐའ་གཅིག་ཏུ། །
གསུངས་མིན་གདུལ་བྱ་མོས་པའི་དབང་ལས་སོ། །
དེ་ལྟར་ན་སྣོད་བཅུད་ཀྱི་གནས་ལུགས་མངོན་པ་ནས་བཤད་པ་སོགས་དང་མི་མཐུན་པ་ཅི་སྙམ་ན། རྒྱལ་བ་ཐམས་ཅད་མཁྱེན་པ་དེས་དོན་དམ་པར་སྣོད་བཅུད་ཀྱི་འཇིག་རྟེན་དངོས་པོར་གྲུབ་པ་མ་གཟིགས་པས་ཕྱོགས་གཅིག་ཏུ་མངོན་པར་ཞེན་ནས་མཐའ་གཅིག་ཏུ་ལུགས་སྲོལ་འདིའོ་ཞེས་རྣམ་པར་གཞག་སྟེ་གསུངས་པ་མ་ཡིན་གྱི་གདུལ་བྱ་རྣམས་ཀྱི་ཁམས་དང་མོས་པ་དང་དབང་པོའི་བྱེ་བྲག་དམན་མཆོག་གི་ཁྱད་པར་ལས་བརྩམས་ཏེ་གསུངས་པས་ཐམས་ཅད་ཀྱང་བདེན་པ་འབའ་ཞིག་ཡིན་ལ། འོན་ཀྱང་ཕྱི་ནང་གཞན་གསུམ་སྦྱོར་བའི་གནད་ཀྱིས་ལུགས་འདི་ནི་ཕུལ་དུ་གྱུར་པར་ཟུང་ཞིག །
རྩ་བའི་གཉིས་པ་འཇལ་བྱེད་ཀྱི་ཚད་བཤད་པ་ལ་གཉིས། མཚམས་སྦྱར། བཤད་པ་དངོས་སོ། །དང་པོ་༼མཚམས་སྦྱར་༽ནི།
ཞེས་གླེང་བསླངས་ཏེ་དེ་ལ་གཉིས། དུས་འཁོར་གྱི་རང་ལུགས། ཞར་བྱུང་མངོན་པའི་ལུགས་བཤད་པའོ། །
དང་པོ་༼དུས་འཁོར་གྱི་རང་ལུགས་༽ནི། 
ཕྲ་རབ་བརྒྱད་ཀྱིས་ཕྲ་མོ་གཅིག་དེ་བཞིན། །
སྐྲ་རྩེ་ཀེ་ཚེ་ཤིག་ནས་སོར་མོ་ནི། །
ཉེར་བཞི་ཁྲུ་གང་ཁྲུ་བཞི་གཞུ་འདོམ་སྟེ། །
ཉིས་སྟོང་རྒྱང་གྲགས་དེ་བཞིས་དཔག་ཚད་འགྱུར། །
དེ་ལ་སྣོད་བཅུད་དེ་དག་འཇལ་བྱེད་ཚད་ཀྱི་རྣམ་པར་གཞག་པ་ནི། རྡུལ་ཕྲ་རབ་བརྒྱད་ཀྱིས་རྡུལ་ཕྲ་མོ་གཅིག་དང༌། དེ་བཞིན་དུ་སྐྲ་རྩེ་དང༌། ཀེ་ཚེ་དང༌། ཤིག་དང༌། ནས་དང༌། སོར་མོ་སྟེ། བདུན་པོ་རྣམས་སྔ་མ་སྔ་མ་བརྒྱད་བརྒྱད་ཕྲེད་དུ་གནས་པ་ཕྱི་མ་ཕྱི་མའི་ཞེང་ཚད་ཡིན་ལ། སོར་མོ་ཉི་ཤུ་རྩ་བཞི་ལ་ཁྲུ་དང༌། ཁྲུ་བཞི་ལ་གཞུ་དང༌། གཞུ་སྟོང་ཕྲག་གཉིས་ལ་རྒྱང་གྲགས་དང༌། རྒྱང་གྲགས་བཞིས་དཔག་ཚད་དུ་འགྱུར་ཏེ། དེས་འཇིག་རྟེན་གྱི་ཁམས་ཀྱི་ཚད་འཇོག་པར་བྱེད་པ་ཡིན་ནོ། །
གཉིས་པ་༼ཞར་བྱུང་མངོན་པའི་ལུགས་བཤད་པ་༽ལ་གཉིས། མདོར་བསྟན། རྒྱས་བཤད་དོ། །དང་པོ་༼མདོར་བསྟན་པ་༽ནི།
ཞེས་མངོན་པ་བ་རྣམས་ཀྱིས་ཡུལ་དུས་རྩོམ་བྱེད་དང་འཇལ་བྱེད་གཟུགས་དང་དུས་དང་མིང་གི་མཐའི་དབྱེ་བས་བསྡུས་ཏེ་བསྟན་པས་དའེང་ཞར་བྱུང་དུ་འཆད་པར་བྱའོ། །
གཉིས་པ་༼རྒྱས་བཤད་༽ལ་གསུམ། དང་པོ་གཟུགས་མཐའ་ནི།
གཟུགས་མཐའ་ཕྲ་རབ་རྡུལ་བདུན་རྡུལ་ཕྲན་གཅིག །
དེ་བཞིན་ལྕགས་ཆུ་རི་བོང་ལུག་དང་གླང༌། །
ཉི་རྡུལ་སྲོ་མ་ཤིག་ནས་སོར་ཚིགས་སོར། །
ཉི་ཤུ་རྩ་བཞི་ཁྲུ་གང་དེ་བཞི་ལ། །
གཞུ་འདོམ་ཞེས་གྲགས་ལྔ་བརྒྱར་རྒྱང་གྲགས་གཅིག །
དགོན་པའི་ཚད་དེ་དེ་བརྒྱད་དཔག་ཚད་དོ། །
དེ་ཡིས་སྟོང་གསུམ་བར་དུ་རྩོམ་ཞིང་གཞལ། །
ཞེས་པ་སྟེ། གཟུགས་ཀྱི་མཐའ་རྡུལ་ཕྲ་རབ་བདུན་ལ་རྡུལ་ཕྲན་གཅིག དེ་བདུན་ལ་ལྕགས་རྡུལ་གཅིག དེ་བདུན་ལ་ཆུ་རྡུལ་གཅིག དེ་བདུན་ལ་རི་བོང་རྡུལ་གཅིག དེ་བདུན་ལ་ལུག་རྡུལ་གཅིག དེ་བདུན་ལ་གླང་རྡུལ་གཅིག དེ་བདུན་ལ་ཉི་ཟེར་གྱི་རྡུལ་གཅིག དེ་བདུན་ལ་སྲོ་མ་གཅིག དེ་བདུན་ལ་ཤིག་གཅིག དེ་བདུན་ལ་ནས་གཅིག དེ་བདུན་ལ་སོར་མོ་དབུས་མའི་ཚིགས་གཅིག་གོ །སོར་མོ་ཉི་ཤུ་རྩ་བཞི་ལ་ཁྲུ་གང་ངོ༌། །ཁྲུ་བཞི་ལ་གཞུ་གང་སྟེ་འདོམ་གང་ངོ༌། །གཞུ་འདོམ་ལྔ་བརྒྱ་ལ་རྒྱང་གྲགས་གཅིག་སྟེ། གྲོང་ལས་དེ་སྲིད་འཕགས་པ་ལ་དགོན་པ་ཞེས་བྱའོ། །དེ་ལས་ཉེ་བ་རྒྱང་གྲགས་ཕྱེད་ལ་བས་མཐའ་ཞེས་བྱའོ། །རྒྱང་གྲགས་བརྒྱད་ལ་དཔག་ཚད་གཅིག་སྟེ་གཞུ་འདོམ་བཞི་སྟོང་ངོ༌། །དེས་ནི་རིའི་རྒྱལ་པོ་རི་རབ་ནས་སྟོང་གསུམ་གྱི་འཇིག་རྟེན་གྱི་བར་དུ་རྩོམ་པ་དང་གཞལ་བར་ནུས་སོ། །
གཉིས་པ་དུས་ཀྱི་མཐའ་ནི།
སེ་གོལ་དྲུག་ཅུ་བཞིར་དབྱེའི་ཆ་གཅིག་ནི། །
དུས་མཐའི་སྐད་ཅིག་མ་སྟེ་བརྒྱ་ཉི་ཤུ། །
དེ་ཡི་སྐད་ཅིག་དྲུག་ཅུ་ཐང་ཅིག་སྟེ། །
སུམ་ཅུ་ཡུད་ཙམ་སུམ་ཅུ་ཉིན་ཞག་གཅིག །
སུམ་ཅུ་ཟླ་བ་བཅུ་གཉིས་ལོ་གཅིག་གིས། །
གྲངས་ཅན་ནས་ནི་གྲངས་མེད་བར་དུ་འགྲུབ། །
སྐྱེས་བུ་སྟོབས་དང་ལྡན་པས་སེ་གོལ་གཏོགས་པ་ལ་སྐད་ཅིག་མ་དྲུག་ཅུ་རྩ་བཞི་འདའ་བས་དེའི་ཆ་གཅིག་ནི་དུས་ཀྱི་མཐའི་སྐད་ཅིག་མ་སྟེ་ཁ་ཅིག་དྲུག་ཅུར་ཡང་འདོད་དོ། །སྐད་ཅིག་མ་བརྒྱ་ཉི་ཤུ་ལ་དེའི་སྐད་ཅིག དེའི་སྐད་ཅིག་མ་དྲུག་ཅུ་ལ་ཐང་ཅིག ཞག་གཅིག་ལ་ཐང་ཅིག་དགུ་བརྒྱ་ཡོད་པས་ཞག་གི་དགུ་བརྒྱའི་ཆའོ། །ཐང་ཅིག་སུམ་ཅུ་ལ་ཡུད་ཙམ། ཡུད་ཙམ་སུམ་ཅུ་ལ་ཉིན་ཞག་གཅིག ཉིན་ཞག་སུམ་ཅུ་ལ་ཟླ་བ་གཅིག ཟླ་བ་བཅུ་གཉིས་ནི་ལོ་གཅིག་སྟེ། འདི་དག་གླིང་བཞི་གླིང་ཕྲན་བརྒྱད་དེ་བཅུ་གཉིས་སུ་རིམ་པས་འཁོར་བ་ནི་ཕྱི་ནང་སྐྱེ་མཆེད་བཅུ་གཉིས་དང༌། རྟེན་འབྲེལ་བཅུ་གཉིས་ཀྱི་བྱེད་པ་སྟེ། ཁྱིམ་བཅུ་གཉིས་ཞེས་བྱ་བའི་རིམ་པར་ཡང་འགྱུར་རོ། །དེ་ལྟ་བུའི་གྲངས་གནས་ལ་མཁས་པས་དུས་དང་སྐྱེ་དགུ་རྣམས་ཀྱི་ཚེ་ལ་སོགས་པ་བརྒྱ་སྟོང་ཁྲི་འབུམ་སོགས་གྲངས་ཅན་ནས། གྲངས་ཀྱི་གནས་དྲུག་ཅུ་བརྒལ་བའི་གྲངས་མེད་པའི་བར་དུ་གཞལ་བའི་རིགས་པ་འགྲུབ་པ་ཡིན་ནོ། །
གསུམ་པ་མིང་མཐའ་ནི།
མིང་མཐའ་ཡི་གེ་སིལ་བུ་འདུས་པ་ལས། །
མིང་འབྱུང་དེ་ལས་ཚིག་གི་ཕྲེང་བ་སྟེ། །
བརྟགས་ན་རེག་ལ་མ་འབྱར་རྫུན་པའོ། །
མིང་གི་མཐའ་ནི་ཡི་གེ་སིལ་བུ་བ་དབྱངས་ཨ་དང་གསལ་བྱེད་ཀ་ལ་སོགས་པ་ཡིན་ཅིང༌། དེ་དག་གཉིས་སམ་གསུམ་ལ་སོགས་འདུས་པ་ལས་མིང་འབྱུང་སྟེ། དཔེར་ན། དྷ་དང་ཨཱི་འདུས་པ་དྷཱིཿབློ་གྲོས་ཞེས་པའམ། གསལ་བྱེད་གསུམ་དང་དབྱངས་གཉིས་འདུས་པས། བུདྡྷ་སངས་རྒྱས་ཞེས་པ་ལྟ་བུ། མིང་མང་དུ་འདུས་པ་དེ་ལས་ཚིག་གི་ཕྲེང་བ་འབྱུང་སྟེ། ན་མོ་བུདྡྷཡ། སངས་རྒྱས་ལ་ཕྱག་འཚལ་ལོ། །ཞེས་པ་ལྟ་བུ། དེའང་ཡི་གེ་ནི་མིང་གི་རྩོམ་གཞི་ཡིན་པས་དོན་མི་སྟོན་ལ། མིང་གིས་དོན་དང༌། ཚིག་གིས་དོན་གྱི་ཁྱད་པར་སྟོན་ཅིང༌། དེ་དག་ཀྱང་ལེགས་པར་བརྟགས་ན་མང་པོའམ་ཉུང་ངུ་ཇི་ལྟར་འདུས་ཀྱང་དེའི་རང་བཞིན་རེག་ལ་མ་འབྱར་བ་ཡི་གེ་སིལ་བུ་མ་འདྲེས་པར་གནས་ཏེ། ཐག་པ་རགས་པའི་དུས་ན་སྤུ་ཉག་མ་རེ་རེར་གནས་པ་དང༌། རྔ་མའི་ཆུན་པོ་ཉིད་དུ་སྣང་བ་ན་ཉག་མ་རེ་རེ་བ་དང༌། ནེའུ་གསིང་དུ་སྣང་བ་ན་རྩྭ་ཉག་རེ་རེར་སྣང་བ་བཞིན་བདེན་དངོས་སུ་མ་གྲུབ་པ་ཆུ་ཟླ་དང་མིག་ཡོར་ལ་སོགས་པ་བཞིན་དུ་སྣང་དུས་ཉིད་ནས་རྫུན་པའི་རང་བཞིན་དུ་གནས་པའོ། །དུས་ཀྱི་འཁོར་ལོའི་ལུགས་དམིགས་སུ་བསལ་བ་དང་འཇལ་བྱེད་ཚད་བརྗོད་པ་སྐབས་གསུམ་པའི་འགྲེལ་པའོ།། །།
༤ འཁོར་བ་འགྲུབ་བྱེད་རྒྱུ་རྐྱེན་བསྟན་པའི་སྐབས།
སྐབས་བཞི་པ་སྣོད་བཅུད་ཀྱི་རྒྱུ་རྐྱེན་བཤད་པ་ལ་གཉིས། མཚམས་སྦྱར་བ་དང༌། བཤད་པ་དངོས་སོ། །དང་པོ་༼མཚམས་སྦྱར་བ་༽ནི།
ཞེས་གླེང་བསླང་བས་མཚམས་སྦྱར་ནས་དངོས་ལ་གཉིས། ཕྱི་རོལ་པའི་ལུགས་དགག་པ། རང་ལུགས་གཞག་པའོ། །
དང་པོ་༼ཕྱི་རོལ་པའི་ལུགས་དགག་པ་༽ནི།
དབང་ཕྱུག་དྲང་སྲོང་བདག་དང་ངོ་བོ་ཉིད། །
བྱུང་ཞེས་ཕྱི་རོལ་པ་རྣམས་ལོག་པར་སྨྲ། །
དབང་ཕྱུག་པ་དག་གི་གཞུང་ལས། དབང་ཕྱུག་རྫ་མཁན་དང་འདྲ་སྣ་ཚོགས་འདི་སྤྲུལ་བྱེད་པོར་མ་གྲུབ་ན། །ས་གཞི་འདི་མི་འགྲུབ་ཅིང་རི་རབ་འདི་མིན་རྒྱ་མཚོའང་མ་ཡིན་ཏེ། །ཉི་ཟླ་སྐར་ལྡན་བཀོད་པ་འདི་དག་མིག་ཡུལ་དུ་ནི་མི་འགྱུར་ལ། །ཡོད་པའི་ཕྱིར་ན་དབང་ཕྱུག་འགྲོ་བའི་བྱེད་པོ་ཡིན་ཞེས་ཁ་ཅིག་སྨྲ། །ཞེས་སྣོད་དང་བཅུད་ཀྱི་འཇིག་རྟེན་འདི་དག་དབང་ཕྱུག་རྫ་མཁན་ལྟ་བུས་བྱས་པར་འདོད་པ་དང༌། གཞན་ཡང་རིག་བྱེད་ཀྱི་མཐའ་གསང་བར་སྨྲ་བ་དག་གིས་འཇིག་རྟེན་ཐམས་ཅད་ཀྱི་འོག་ན་སྐྱེས་བུ་དྲང་སྲོང་ཆེན་པོ་ཉི་མའི་མདོག་ཅེས་བྱ་བ་ཡོད་དེ། དེས་འཇིག་རྟེན་ཐམས་ཅད་བྱས་སོ་ཞེས་ཟེར་བ་དང༌། ཁ་ཅིག་གིས་བདག་གམ་གཙོ་བོ་ལས་ཐམས་ཅད་བྱུང་བར་འདོད་པ་དང༌། ཆད་པར་སྨྲ་བ་རྣམས་སྣོད་བཅུད་ཐམས་ཅད་རྒྱུ་མེད་ངོ་བོ་ཉིད་ཀྱིས་བྱུང་བར་འདོད་དེ། འདི་སྐད་དུ། བཟང་མོ་མང་ཐོས་གང་སྨྲ་བ། །སླུ་བྱེད་སྤྱང་ཀིའི་རྗེས་དང་མཚུངས། །པད་མོའི་གེ་སར་སུ་ཡིས་བྱས། །རྨ་བྱའི་རི་མོ་སུ་ཡིས་བྲིས། །ཚེར་མ་རྣོན་པོ་སུ་ཡིས་བརྡར། །ཐམས་ཅད་རྒྱུ་མེད་ངོ་བོས་བྱུང༌། །ཞེས་པ་ལ་སོགས་པ་ཕྱི་རོལ་རྟག་ཆད་དུ་སྨྲ་བའི་མུ་སྟེགས་བྱེད་རྣམས་ཀྱིས་མུན་པའི་བློས་རྣམ་པར་བརྟགས་ཏེ་ལོག་པར་སྨྲ་བའི་ཚུལ་མང་པོ་རྣམས་ནི་དམུས་ལོང་གིས་རྒྱལ་ཁམས་ཀྱི་དབྱིབས་ལ་དཔྱད་པ་བཞིན་དོན་ལ་མི་རེག་སྟེ་རྣམ་པར་འཁྱམས་པའོ། །
གཉིས་པ་༼རང་ལུགས་གཞག་པ་༽ལ་གསུམ། རྒྱུ་སྤྱིར་བསྟན་པ། སྣོད་ཀྱི་རྒྱུ་བྱེ་བྲག་ཏུ་བཤད་པ། ཐུན་མོང་གི་འགྲུབ་བྱེད་བསྟན་པའོ། །དེའི་དང་པོ་༼རྒྱུ་སྤྱིར་བསྟན་པ་༽ལ་གཉིས། ལས་ལས་གྲུབ་ཚུལ། དེའི་རྟེན་བཤད་པའོ། །དང་པོ་༼ལས་ལས་གྲུབ་ཚུལ་༽ནི།
མདོ་ལས་ཕྲ་རྒྱས་དང་བཅས་སྣ་ཚོགས་པའི། །
ལས་ལས་སྣོད་བཅུད་འཇིག་རྟེན་སྐྱེས་པར་གསུངས། །
དེ་བཞིན་གཤེགས་པའི་བསྟན་པ་དམ་པའི་ཚུལ་གྱི་མདོ་སྡེ་རྣམས་ལས་སྣོད་བཅུད་ཀྱི་འཇིག་རྟེན་དེ་དག་སུས་བྱས་ཤེ་ན། དབང་ཕྱུག་སོགས་བྱེད་པ་པོ་སུས་ཀྱང་བློ་སྔོན་དུ་བཏང་ནས་བྱས་པ་མེད་དེ། ལས་ལས་འཇིག་རྟེན་སྣ་ཚོགས་སྐྱེས། །ཞེས་པ་ལྟར་ཕྲ་རྒྱས་སམ་ཉོན་མོངས་པ་དང་བཅས་པའི་ལས་ཐུན་མོང་དང་ཐུན་མོང་མ་ཡིན་པ་ལས་སྣོད་བཅུད་ཀྱི་འཇིག་རྟེན་ཐམས་ཅད་སྐྱེས་པར་གསུངས་སོ། །
གཉིས་པ་༼དེའི་རྟེན་བཤད་པ་༽ནི།
ལས་ཀྱི་རྟེན་ནི་ཐོབ་པ་ཆུད་མི་ཟ། །
ཡིད་ཤེས་རྒྱུན་དང་ཀུན་གཞིའི་རྣམ་པར་ཤེས། །
གང་ཟག་ཙམ་དང་འོད་གསལ་སོགས་སུ་བཤད། །
ལས་རྣམས་ནི་བྱས་མ་ཐག་ཏུ་འགགས་ཀྱང་དེ་ཉིད་བསྐལ་པ་བརྒྱར་ཡང་ཆུད་མི་ཟོས་པར་འབྲས་བུ་འབྱིན་པ་དེའི་ཚེ། རྒྱུ་དང་འབྲས་བུར་འབྲེལ་བའི་ལས་འབྲས་ཆུད་མི་འཛའ་བའི་རྟེན་དེ་གང་ཡིན་ཞེས་དཔྱོད་པ་ན། གྲུབ་མཐའ་སྨྲ་བ་ཁ་ཅིག་གིས་ཐོབ་པའམ་ལྡན་པ་དང༌། ཁ་ཅིག་གིས་ཆོས་གཞན་ཆུད་མི་ཟ་བ་ཞིག་གོ་ཞེས་དང༌། དེ་གཉིས་ཀྱང་བྱེ་སྨྲའི་ནང་ཚན་ཁ་ཅིག་གིས་རྫས་ཡོད་དང་གཞན་དག་བཏགས་ཡོད་ལ་འདོད་པ་དང༌། སེམས་ཙམ་པས་ཀུན་གཞིའི་རྣམ་པར་ཤེས་པའི་སྟེང་དུ་ལས་ཀྱི་བག་ཆགས་བསྒོས་པ་ལས་རྣམ་པར་སྨིན་པ་མྱོང་བས་ཀུན་གཞིའི་རྣམ་ཤེས་ཡིན་ཞེས་དང༌། ཀུན་གཞི་ཁས་མི་ལེན་པར་རྣམ་ཤེས་ཚོགས་དྲུག་ཏུ་འདོད་པ་རྣམས་ཀྱིས་ཡིད་ཤེས་ཀྱི་རྒྱུན་བཏགས་པ་བ་ལ་འདོད་པ་དང༌། དབུ་མ་པ་འགའ་ཞིག་གིས་ང་ཙམ་དང་གང་ཟག་ཙམ་དུ་བཏགས་པའི་བཏགས་ཡོད་ལ་འདོད་པ་སོགས་ཇི་སྙེད་ཅིག་ཡོད་མོད། དེ་ཐམས་ཅད་ཀྱང་ཕྱོགས་རེ་མཐོང་བ་ལ་སྒྲོ་བཏགས་པར་ཟད་པས་དོན་གྱི་ངོ་བོ་མིན་ཀྱང་རེ་ཞིག་དགག་སྒྲུབ་བཞག་གོ། །སྔགས་ཀྱི་ཚུལ་ལས། ལས་གསོག་པ་པོ་འོད་གསལ་བ་མ་དག་པའི་ཁམས་དྲུག་དང་ཚོགས་པ་གཅིག་པའི་མི་ཤིགས་པ་ཕྲ་བའི་བདག་གམ་སྐྱེས་བུ་ཆེན་པོའི་གང་ཟག་དེ་ཉིད་རྣམ་པ་ཐམས་ཅད་དུ་ལས་ཀྱི་རྟེན་ཡིན་ནོ་ཞེས་བཞེད་དོ། །ལས་དེ་ལ་ཡང་སྣང་འགྱུར་ཐུན་མོང་བ་དང་མྱོང་འགྱུར་ཐུན་མོང་མིན་པ་གཉིས་ཀྱི་དང་པོ་ལས་སྣོད་ཀྱི་འཇིག་རྟེན་དང༌། ཕྱི་མ་ལས་བཅུད་ཀྱི་སེམས་ཅན་འགྲུབ་ལ། རྣལ་འབྱོར་ཆེན་པོའི་རྒྱུད་དུ་གཞི་ལམ་འབྲས་གསུམ་དུ་བཞག་པའི་སྐབས་སུ་སྣོད་ཀྱི་འཇིག་རྟེན་ཕྱི། བཅུད་ཀྱི་སེམས་ཅན་ནང༌། སྣོད་བཅུད་གཉིས་ཀྱི་འཆར་གཞི་ཡེ་ཤེས་དེ་གཉིས་དང་ཆོས་མཐུན་པ་ལ་གཞན་ཞེས་བྱ་སྟེ། ཕྱི་ནང་གཉིས་ལ་ཁྱབ་བྱ་དང་གཞན་དབང་ལ་ཁྱབ་བྱེད་འཇིག་རྟེན་གྱི་ཁམས་ཞེས་བྱ་བར་རྣམ་པར་གཞག་གོ། །སོགས་ཁོངས་ནས་གཞན་ཡང་འཕགས་བོད་མཁས་པ་རྣམས་ཀྱི་བཤད་སྲོལ་སྐབས་འདིར་རགས་ཞིབ་མང་དུ་འབྱུང་ངོ༌། །
གཉིས་པ་སྣོད་ཀྱི་རྒྱུ་བྱེ་བྲག་ཏུ་བཤད་པ་ལ་གཉིས། བྱེ་སྨྲའི་ལུགས། དུས་འཁོར་སོགས་ཀྱི་དགོངས་པའོ། །དང་པོ་༼བྱེ་སྨྲའི་ལུགས་༽ནི།
བྱེ་མདོས་འཇིག་རྩེའི་རླུང་ངམ་ཁམས་གཞན་ནས། །
ས་བོན་རྣམ་ལྔ་ཁྱེར་ལས་སྣོད་གྲུབ་སྟེ། །
རྒྱུན་རྣམས་མི་འགྱེས་སྤྱི་མཐུན་ལས་ཀྱིས་བསྡུས། །
གཟུགས་དུས་རིང་གནས་བྱིས་བློའི་འཁྲུལ་སྣང་སྟེ། །
འཕགས་པས་རྡུལ་དང་སྐད་ཅིག་འགག་མཁྱེན་གསུངས། །
དེའང་ལས་རྒྱུར་སྨྲ་བ་གཞིར་བྱས། ཉན་ཐོས་བྱེ་མདོའི་གྲུབ་མཐའ་པ་དག་གིས། བསྐལ་པ་ཆགས་པའི་ཚེ་འདོད་སྤྱོད་ཀྱི་རླུང་སྐད་ཅིག་དང་པོའི་རྒྱུ་ནི་སྔར་འཇིག་པའི་ཚེ་རྩེ་མོའི་གཟུགས་སྤྱོད་ཀྱི་རླུང་མ་ཞིག་པ་དེ་ཡིན་ཅིང་དེ་ལ་ལས་ལས་སྐྱེས་པའི་འབྲས་བུ་རགས་པ་སྣ་ཚོགས་སྐྱེད་པའི་ནུས་པ་ཡོད་པར་བཤད་པ་དང༌། ཡངས་སྟོན་པའི་མདོ་ལས། རླུང་གིས་འཇིག་རྟེན་གྱི་ཁམས་གཞན་དག་ནས་ས་བོན་དག་ཁྱེར་ཏེ་འོང་ངོ༌། །ཞེས་འབྱུང་བས། རྩ་བའི་ས་བོན། འབྱེད་པའི་ས་བོན། ས་བོན་གྱི་ས་བོན། རྩེ་མོའི་ས་བོན། སྡོང་པོའི་ས་བོན་ཏེ་རྣམ་པ་ལྔ་ལས་སྣོད་གྲུབ་ཅིང༌། དེའང་རྡུལ་ཕྲན་ཆ་མེད་སིལ་བུ་དུ་མ་འདུས་པ་ལས་རགས་པ་བརྩམས་ཤིང་ད་ལྟ་གནས་པ་ལྟར་སྣང་བའི་རྒྱུན་རྣམས་རླུང་དྲག་པོ་ལ་སོགས་པས་མི་འགྱེས་པར་གནས་པ་ནི་སེམས་ཅན་སྤྱི་མཐུན་གྱི་ལས་ཀྱིས་བསྡུས་པ་ཡིན་ཅིང༌། རྡུལ་ཕྲན་དུ་མ་ལས་རི་ལ་སོགས་པའི་གཟུགས་དང༌། སྐད་ཅིག་མ་མཐུད་པས་ལོ་ལ་སོགས་པ་རིང་དུ་སྣང་བ་བྱིས་པའི་སྐྱེ་བོ་རྣམས་ཀྱི་བློ་རགས་པའི་འཁྲུལ་པ་ལ་སྣང་བ་ཡིན་ནོ། །འཕགས་པ་རྣམས་ལ་རྡུལ་ཕྲན་དང་སྐད་ཅིག་འགག་པར་མཁྱེན་ཏེ། བཙུན་པ་དཔལ་ལེགས་ཀྱི་རྡུལ་བདུན་ཅུ་པ་ལས། ལག་མཐིལ་སྤུ་ཉག་གཅིག་འདུག་པ། །མི་རྣམས་ཀྱིས་ནི་མི་རྟོགས་ལ། །དེ་ཉིད་མིག་ཏུ་སོང་ན་ནི། །མི་བདེ་བ་དག་སྐྱེད་པ་ལྟར། །བྱིས་པ་ལག་མཐིལ་འདྲ་བ་ཡིས། །འདུ་བྱེད་རྡུལ་དུ་མི་རྟོགས་སོ། །འཕགས་པ་མིག་དང་འདྲ་བ་རྣམས། །དེ་ཡིས་ཡིད་ཀྱང་ཤིན་ཏུ་འབྱུང༌། །ཞེས་གསུངས་སོ། །
གཉིས་པ་༼དུས་འཁོར་སོགས་ཀྱི་དགོངས་པ་༽ནི།
སེམས་ནི་བྱེད་པོ་རྡུལ་ཕྲན་བརྟན་གཡོའི་རླུང༌། །
ལས་དང་བྱེད་པས་འགྲུབ་པ་ཕལ་ཆེར་མཐུན། །
འདིར་རྟོགས་སླ་བའི་ཕྱིར་བྱ་བྱེད་ལས་གསུམ་གྱི་རྣམ་པར་གཞག་པ་དང་སྦྱར་ཏེ་ཞིབ་མོར་བཤད་ན། དཔེར་ན་རྫ་མཁན་གྱིས་བུམ་པ་བྱེད་པ་ན། བུམ་པ་བྱ་བ། རྫ་མཁན་བྱེད་པ་པོ། འཇིམ་པ་ལས། སྲད་བུ་དང་འཁོར་ལོ་སོགས་སྐྱེད་པའི་ངོ་བོ་ཉིད་ནི་བྱེད་པ་སྟེ་བྱ་བྱེད་རྫས་གཞན་ཡིན་པའི་ཕྱིར་དངོས་པོའི་རྒྱུ་འབྲས་ཀྱི་སྟེང་ནས་གཞག་པའི་བྱ་བྱེད་ལས་གསུམ་མཚན་ཉིད་པ་དང༌། སྔོ་སྣང་དབང་ཤེས་ཀྱིས་སྔོན་པོར་རྟོག་པ་ན། སྔོན་པོར་རྟོག་པ་བྱ་བ། སྔོ་སྣང་དབང་ཤེས་བྱེད་པ་པོ། སྔོན་པོ་ལས། སྔོན་པོའི་རྣམ་པ་བྱེད་པ་སྟེ་བྱ་བྱེད་རྫས་གཅིག་ཡིན་པའི་ཕྱིར་ཤེས་པས་ཡུལ་རྟོགས་པ་ལ་བཞག་པའི་བྱ་བྱེད་ལས་གསུམ་བཏགས་པ་བ་གཉིས་ཡོད་པ་ལས། སྔ་མ་ཉིད་སྣོད་ཀྱི་འཇིག་རྟེན་ཆགས་ཚུལ་ལ་སྦྱར་བྱ་ཡིན་པས་དེའི་དབང་དུ་བྱས་ཏེ། ཐོག་མར་རྫ་མཁན་དང་འདྲ་བའི་བྱེད་པ་པོ་གང་ཡིན་ཞེ་ན། དབུ་མ་འཇུག་པ་ལས། སེམས་ཉིད་ཀྱིས་ནི་སེམས་ཅན་འཇིག་རྟེན་དང༌། །སྣོད་ཀྱི་འཇིག་རྟེན་ཤིན་ཏུ་སྣ་ཚོགས་འགོད། །འགྲོ་བ་མ་ལུས་ལས་ལས་སྐྱེས་པར་གསུངས། །སེམས་སྤངས་ནས་ནི་ལས་ཀྱང་ཡོད་མ་ཡིན། །ཞེས་གསུངས་པ་ལྟར་སྤྱིར་སེམས་ཅན་དང༌། བྱེ་བྲག་ཏུ་འཇིག་རྟེན་གྱི་ཁམས་དེ་ཉིད་དུ་སྐྱེ་བ་སོགས་ཀྱི་ལས་མཐུན་པར་བསགས་པའི་སེམས་ཅན་རྣམས་ཀྱི་སེམས་དང༌། དེའང་གཙོ་བོར་དེ་དག་གི་འོད་གསལ་བའི་སེམས་ཉིད་དོ། །སྲད་བུ་སོགས་དང་མཚུངས་པའི་བྱེད་པ་གང་ཡིན་ཞེ་ན། འོད་གསལ་བའི་སེམས་དེ་ཁུ་རྡུལ་རླུང་གསུམ་དང་འགྲོགས་པ་ལས་སྣང་བ་གསུམ་འཆར་ཞིང༌། དེ་ལས་རང་བཞིན་བརྒྱད་ཅུའི་རྟོག་པ་སྐྱེ། དེས་དགེ་མི་དགེའི་ལས་བསགས་པའི་བག་ཆགས་སེམས་ལ་བསྒོས་པ་ཡུལ་དུ་སྨིན་པར་ཉེ་བ་ན། སེམས་ཅན་དེ་རྣམས་ཀྱི་ལས་སྣང་ཙམ་པ་རྣམ་ཤེས་ཀྱི་ཆོས་ཅན་གྱི་རླུང་འཇིག་རྟེན་གྱི་ཁམས་གཞན་ཞིག་ཡོངས་སུ་བཏང་ནས། འཇིག་རྟེན་གྱི་ཁམས་གཞན་དག་ཆགས་པའི་ཆེད་དུ་འཁྱམས་ཤིང་སྔོན་འཇིག་རྟེན་གྱི་ཁམས་སྟོང་པའི་ནམ་མཁར་འགྲོ་བ་དེའོ། །དཔེར་ན་སྐྱེས་བུའི་སྲོག་གི་རླུང་གིས་ཤི་བའི་ལུས་བཏང་ནས་འཁྱམ་པར་བྱེད་ཅིང༌། ལུས་གཞན་ལེན་པའི་ཆེད་དུ་མངལ་གྱི་སྒོར་འཇུག་པ་དེ་ཉིད་སྐྱེས་བུའི་ལུས་འགྲུབ་པའི་བྱེད་པོར་འཇོག་པ་བཞིན་ནོ། །
འཇིམ་པ་ལྟ་བུའི་ལས་གང་ཡིན་ཞེ་ན། འཇིག་རྟེན་གྱི་ཁམས་སྟོངས་པའི་གོ་སྐབས་དེ་ཉིད་ན་རྡུལ་ཕྲན་སིལ་བུར་གནས་པ་ཉི་ཚེ་བའི་མིག་གི་སྤྱོད་ཡུལ་དུ་མི་སྣང་ཞིང་རྣལ་འབྱོར་པའི་མིག་ལ་སྣང་བ་དང༌། དེའི་རྟེན་རྣམ་པར་ཤེས་པའི་ཆོས་ཅན་གྱི་རླུང་ཞེས་བྱ་བ་ཡིན་ཏེ། དཔེར་ན་སྐྱེས་བུའི་ལུས་འཆགས་པ་ན་ཕ་མའི་ཁུ་ཁྲག་རླུང་བཅུ་དང་བཅས་པ་ནང་གི་ཆོས་དེའི་ལས་སུ་གཞག་པ་བཞིན་ནོ། །སིལ་བུར་གནས་པའི་རྡུལ་ཕྲ་རབ་དེ་དག་སེམས་ཀྱི་བག་ཆགས་ཀྱི་སྣང་བ་ཙམ་ལས་དབང་པོའི་སྤྱོད་ཡུལ་དུ་མི་འགྱུར་བས་སྟོངས་པ་ཞེས་མིང་དུ་གདགས་སོ། །འདིར་ལས་ཀྱི་རླུང་འཇིག་རྟེན་གྱི་ཁམས་གཅིག་ཞིག་པ་ན་གཞན་འཆགས་པར་བྱེད་པའི་ཕྱིར་འཁྱམས་པ་དང༌། གང་ཞིག་ས་དེ་ཉིད་དུ་སྡོད་ཀྱི་གཞན་དུ་མི་འགྲོ་བའི་རང་བཞིན་ཅན་གྱི་བརྟན་གཡོའི་རླུང་གཉིས་པོ་དེ་ལ་རྣམ་པར་ཤེས་པའི་ཆོས་ཅན་ཞེས་བརྗོད་དོ། །དེ་ནི་རྣམ་པར་ཤེས་པའི་རང་བཞིན་ཡིན་པའི་ཕྱིར་དེ་སྐད་དུ་བརྗོད་པ་མིན་པར་རྣམ་པར་ཤེས་པའི་ཆོས་དང་ལྡན་པའི་ཕྱིར་དེར་བརྗོད་པ་ཡིན་ཏེ། ཇི་ལྟར་ཁུ་བ་དང་ཁྲག་དག་ལ་ཟླ་བ་དང་ཉི་མའི་ཆོས་ཅན་དུ་རྣམ་པར་འཇོག་པ་བཞིན་ནོ། །རྣམ་ཤེས་ཀྱི་ཆོས་ཇི་འདྲ་ཞིག་དང་ལྡན་པ་ཡིན་ཞེ་ན། རྣམ་པར་ཤེས་པ་ནི་ཁ་དོག་དང་དབྱིབས་དང་བྲལ་བ་ཡིན་ཀྱང་སྣང་བའི་མཚན་ཉིད་ཀྱིས་འོད་སྣ་ཚོགས་པ་དང་ལྡན་པ་བཞིན་དུ། ལས་ཀྱི་རླུང་གཉིས་པོ་འདི་ཡང་རང་ཉིད་ནམ་མཁའི་ངོ་བོ་ཉིད་ཡིན་དུ་ཟིན་ཀྱང་དབང་ཤེས་ཀྱི་སྤྱོད་ཡུལ་མིན་པ་རྣལ་འབྱོར་གྱི་མིག་གིས་རྟོགས་པར་བྱ་བའི་འོད་དྲུག་དང་བཅས་པ་ཡིན་པའི་ཕྱིར་རྣམ་པར་ཤེས་པའི་ཆོས་ཅན་ནོ། །དེ་ལྟར་དེའི་འོད་ལྗང་གུ་དང་སྔོན་པོ་དང་ནག་པོ་སྟེ་གསུམ་གཙོ་བོར་གྱུར་ཅིང༌། གཞན་ཕལ་པར་གྱུར་པ་ལས་སྲོག་ལ་སོགས་པའི་རླུང་བཅུ་སྐྱེ་བར་འགྱུར་ལ། རླུང་བཅུ་པོ་དེ་དག་ཀྱང་བྱ་བའི་དབྱེ་བས་འཛིན་པར་བྱེད་པ་དང༌། སྲུབ་པར་བྱེད་པ་དང༌། དབྱིབས་སུ་བྱེད་པའི་རླུང་རྣམ་པ་གསུམ་དུ་གཞག་གོ། །
དེ་ལ་རླུང་བཅུ་པོ་དེ་ལས་གང་དང་གང་འཛིན་པ་ལ་སོགས་པའི་བྱ་བ་བྱེད་ཅེ་ན། འདི་ལ་ནང་དུ། ནང་ལེ་ལས། ས་བོན་པདྨར་གནས་པ་དག་ནི་འཛིན་མས་འཛིན་ཏེ་དེ་ལས་ཆུ་ཡིས་སྡུད་དོ་ཕྱི་ནས་ནི། །མེ་ཡིས་སྨིན་པར་བྱེད་ཅིང་རོ་དང་རོ་ནི་ཟ་བར་བྱེད་དེ་འདི་ཡི་འཕེལ་བ་རླུང་གིས་སོ། །ནམ་མཁའ་དག་ཀྱང་འཕེལ་བའི་གོ་སྐབས་སྦྱིན་བྱེད་མི་ཡི་བདག་པོ་དུས་ལས་དེ་ལྟར་གྲུབ་པ་སྟེ། །ཞེས་གསུངས་པའི་རིགས་པ་ཕྱི་རོལ་དུ་སྦྱར་བྱ་ཡིན་པས། ཁྱབ་བྱེད་དང་ལྷས་བྱིན་ཆུ་ཁམས་པས་རྡུལ་ཕྲན་རྣམས་སྡུད་ཅིང༌། ཀླུ་དང་ནོར་རྒྱལ་ས་ཁམས་པས་བསྡུས་པ་དེ་རྣམས་སྲ་བར་བྱེད་པས་རླུང་བཞི་པོ་དེ་དག་ནི་འཛིན་པའི་རླུང་ངོ༌། །གྱེན་རྒྱུ་དང་རྩངས་པ་མེ་ཁམས་པས་བསྡུས་པ་དེ་དག་བསྲུབ་པའི་ཚུལ་གྱིས་སྨིན་པར་བྱེད་པས་སྲུབ་པའི་རླུང་ངོ༌། །མཉམ་གནས་དང་རུས་སྦལ་རླུང་ཁམས་པས་བསྲུབས་ཏེ་སྨིན་པ་དེ་དག་གནས་གཞན་དང་གཞན་དུ་བསྐྱེད་དེ་འཇོག་པའི་ཚུལ་གྱིས་དབྱིབས་ཀྱི་བྱ་བ་བྱེད་པས་དབྱིབས་སུ་བྱེད་པའི་རླུང་ངོ༌། །སྲོག་དང་ཐུར་སེལ་ནི་དེ་ཐམས་ཅད་ཀྱི་གྲོགས་ཏེ་གོ་སྐབས་སྦྱིན་པར་བྱེད་པའི་ངོ་བོ་ཉིད་ཡིན་ནོ། །ཡང་ཇི་ལྟར་ནང་དུ་ཕ་མའི་ཁུ་ཁྲག་དག་ནུར་ནུར་དང་མེར་མེར་པོ་ལས་རིམ་གྱིས་ཉའི་གནས་སྐབས་སོགས་སུ་འགྱུར་བ་ལྟར། འཇིག་རྟེན་ཆགས་པའི་ཚེ་ཡང་དབྱིབས་ཚད་དང་ལྡན་པའི་རླུང་ལ་སོགས་པའི་དཀྱིལ་འཁོར་མ་གྲུབ་པའི་སྔ་རོལ་ཏུ་ཁམས་ལྔའི་དྭངས་མ་གཡོ་བའི་ཚུལ་ནི། སྟོང་པ་ཉིད་ཀྱི་མཚན་ཉིད་ཅན་རྡུལ་ཕྲན་སིལ་བུར་གནས་པ་ཉིད་ནམ་མཁའི་གནས་སྐབས། དེའི་རྗེས་སུ་སྔར་བཤད་པའི་བརྟན་གཡོའི་སྲོག་རླུང་གཉིས་ཕྲད་པ་ལས་རྡུལ་ཕྲན་རྣམས་གཡོ་ཞིང་འབྱར་བ་རླུང་གི་དྭངས་མ་གཡོ་བའི་གནས་སྐབས། རྡོ་བརྡབས་པ་ལས་མེ་འབྱུང་བ་བཞིན་དུ་རྡུལ་ཕྲན་རྣམས་གཡོས་ཤིང་ཕྲད་པ་ལས་གློག་འབྱུང་བ་མེའི་དྭངས་མ་གཡོ་བའི་གནས་སྐབས། དེ་ལས་ཆར་ཟིམ་བུ་ལྟ་བུའི་ཆུ་འབྱུང་བ་ཆུའི་དྭངས་མ་གཡོ་བའི་གནས་སྐབས། དེ་ལས་ནམ་མཁའ་ལ་འཇའ་ཚོན་དུ་སྣང་བ་སའི་དྭངས་མ་གཡོ་བའི་གནས་སྐབས་སོ། །དེ་རྣམས་གཡོས་པས་ཆུའི་ཚོགས་ཆེན་པོར་གྱུར་པ་དེ་བསྲུབས་པ་ལས་སྙིང་པོ་ལྟ་བུར་རགས་པའི་ཁམས་རྣམས་འབྱུང་སྟེ་ནང་དུ་འབུར་པོ་ལྔ་དོད་པའི་རུས་སྦལ་གྱི་གནས་སྐབས་དང་མཚུངས་ཤིང༌། དེ་ནས་དབྱིབས་སུ་བྱེད་པའི་རླུང་གིས་རི་གླིང་ལ་སོགས་པའི་བཀོད་པ་བྱེད་དེ་ཕག་པའི་གནས་སྐབས་ལྟ་བུའོ། །དེ་ལྟར་རིམ་གྱིས་རླུང་གི་དཀྱིལ་འཁོར་ནས་ལྷུན་པོའི་བར་གྱི་བཀོད་པ་རྣམས་ཇི་ལྟ་བ་བཞིན་དུ་རྫོགས་པར་འགྱུར་བ་ཡིན་ནོ། །
དེས་ན་འཇིག་རྟེན་གྱི་ཁམས་ཚད་དང་དབྱིབས་དང་བཀོད་པ་ཇི་སྙེད་པ་ཐ་དད་དུ་སྣང་བ་དེ་དག་ཀྱང་དེ་སྐྱེད་པར་བྱེད་པའི་ལས་ཀྱི་རླུང་ཐ་དད་པའི་དབང་ལས་ཡིན་ལ། ལས་རླུང་ཐ་དད་པ་དེ་ཡང་ལས་ཀྱི་བག་ཆགས་ཀྱིས་བསྒོས་པའི་སེམས་ཀྱི་སྣང་བ་ཐ་དད་པ་ལས་ཡིན་ཞིང༌། དེ་ཡང་ངེས་པ་མཐར་ཐུག་ཁམས་དྲུག་དང་ཚོགས་པ་གཅིག་ཏུ་གྱུར་པའི་འོད་དྲུག་གི་སྣང་བ་ལས་ཡིན་ནོ། །འོད་དྲུག་ལས་རགས་པའི་འཇིག་རྟེན་གྱི་ཁམས་འགྲུབ་པའི་ཚུལ་ཡང༌། དཔལ་ལྡན་རྒྱུད་ལས། གཡོན་གྱི་ཡན་ལག་ཏུ་ནི་དཀར་པོ་འབར་བ། ཞེས་སོགས་ཟུང་བདུན་གྱི་རིགས་པ་ལས་ཤེས་པར་བྱ་བ་ནི། འདི་ལྟར་སྟེང་གི་འོད་ལྗང་གུ་དང་འོག་གི་འོད་སྔོན་པོ་ཐམས་ཅད་སྟོང་པ་འོད་གསལ་བའི་མཚན་ཉིད་ཅན་གྱི་མཐུ་ལས་སྲོག་དང་ཐུར་སེལ་གྱི་རླུང་གཉིས། ཤར་གྱི་ནག་པོ་འབར་བ་ཉེར་ཐོབ་ཀྱི་མཚན་ཉིད་ཅན་གྱི་མཐུ་ལས་ཕྱི་རོལ་གྱི་མཉམ་གནས་ལ་སོགས་པའི་རླུང་བདུན། ལྷོའི་དམར་པོ་འབར་བ་མཆེད་པའི་མཚན་ཉིད་ཅན་གྱི་མཐུ་ལས་དུས་མེ། ཉི་མ། མིག་དམར། ཕུར་བུ། སྤེན་པ་སྟེ་དྲག་གཟའ་ལྔ། གློག རྟ་གདོང་གི་མེ་བདུན། བྱང་གི་དཀར་པོ་འབར་བ་སྣང་བའི་མཚན་ཉིད་ཅན་གྱི་མཐུ་ལས་སྒྲ་གཅན། ཟླ་བ། ལྷག་པ། པ་སངས། མཇུག་རིང་སྟེ་ཞི་གཟའ་ལྔ། ཆར། རྒྱ་མཚོ་སྟེ་ཆུ་བདུན། ནུབ་ཀྱི་སེར་པོ་འབར་བ་རགས་པའི་མཚན་ཉིད་ཅན་གྱི་མཐུ་ལས་ས་ཕྲ་སྦོམ། རྡོ་ཕྲ་སྦོམ། སྐར་མ་ཕྲ་སྦོམ། འཇའ་ཚོན་ཏེ་བདུན། དེ་ལྟར་ན་ཤར་ནུབ་གཉིས་ས་རླུང་ཟུང་བདུན། ལྷོ་བྱང་གཉིས་མེ་ཆུ་ཟུང་བདུན། སྟེང་འོག་གཉིས་མཁའ་ཡེ་ཤེས་ཟུང་གཅིག་སྟེ་ཕྱི་མ་ནི་ཁྱབ་བྱེད་དང་སྔ་མ་བཅུ་བཞི་པོ་ཁྱབ་བྱར་བཞག་གོ །འདིས་མཚོན་ཏེ་རི་རབ་ཀྱི་ཕྱོགས་བཞི་དང་གླིང་སོ་སོའི་དབྱིབས་དང་ཁ་དོག་སོགས་ཀྱང་འོད་དྲུག་གིས་བྱས་པར་ཤེས་དགོས་སོ། །དེ་ལྟར་སེམས་བྱེད་པོ། སྣོད་བཅུད་བྱ་བ། ལས་བྱེད་པས་འགྲུབ་པ་ནི་མདོ་རྒྱུད་ཕལ་ཆེར་དགོངས་པ་མཐུན་པར་གནས་སོ། །
གསུམ་པ་ཐུན་མོང་གི་འགྲུབ་བྱེད་བསྟན་པ་ལ་གཉིས། ཐུན་མོང་དང་ཐུན་མོང་མ་ཡིན་པའི་ལུགས་སོ། །དེའི་དང་པོ་༼ཐུན་མོང་༽ལ་གཉིས། མངོན་པ་འོག་མའི་ལུགས། མངོན་པ་གོང་མ་སོགས་ཀྱི་ལུགས་སོ། །དང་པོ་༼མངོན་པ་འོག་མའི་ལུགས་༽ལ་གཉིས། སྤྱིར་བསྟན་པ་དང༌། བྱེ་བྲག་ཕྱེ་ནས་བཤད་པའོ། །དང་པོ་༼སྤྱིར་བསྟན་པ་༽ནི།
འདུས་བྱས་ཆོས་རྣམས་སྐྱེད་བྱེད་རྒྱུ་དྲུག་དང༌། །
རྐྱེན་བཞི་དེ་དག་གིས་བསྐྱེད་འབྲས་བུ་ལྔ། །
ལེགས་གསུངས་རྗེས་འབྲངས་མངོན་པ་འོག་མའི་ལུགས། །
ཞེས་པ་སྟེ། དེའང་མཛོད་ལས། རྒྱུ་དང་རྐྱེན་དག་མེད་པ་ནི། །སྐྱེ་བས་བསྐྱེད་བྱ་སྐྱེད་བྱེད་མིན། །ཞེས་འབྱུང་བ་ལྟར། འདུས་བྱས་ཀྱི་ཆོས་རྣམས་སྐྱེ་བ་ལ་རྒྱུ་དང་རྐྱེན་ཚོགས་དགོས་ཤིང༌། དེའང་དེ་དག་སྐྱེད་བྱེད་ཀྱི་རྒྱུ་དྲུག རྐྱེན་བཞི། དེ་དག་གིས་བསྐྱེད་པའི་འབྲས་བུ་ལྔ་རྣམས་མདོ་སྡེ་དག་ལས་ལེགས་པར་གསུངས་པའི་རྗེས་སུ་འབྲངས་ཏེ་ཞིབ་མོར་བཤད་པ་མངོན་པ་འོག་མའི་ལུགས་སྲོལ་ཡིན་ནོ། །
གཉིས་པ་ཕྱེ་ནས་བཤད་པ་ལ་བཞི། རྒྱུ་དྲུག འབྲས་བུ་ལྔ། ཐུན་མོང་གི་ཆོས། རྐྱེན་བཞི་བཤད་པའོ། །དང་པོ་༼རྒྱུ་དྲུག་༽ནི། །
འདུས་བྱས་རང་ལས་གཞན་པ་བྱེད་རྒྱུ་སྟེ། །
ཕན་ཚུན་རྒྱུ་འབྲས་ལྷན་ཅིག་འབྱུང་བའི་རྒྱུ། །
འདྲ་ཆོས་སྔ་མས་ཕྱི་བསྐྱེད་སྐལ་མཉམ་རྒྱུ། །
སེམས་དང་སེམས་བྱུང་མཚུངས་པ་ལྔ་ལྡན་རྒྱུ། །
ཉོན་མོངས་ཅན་ཆོས་ཀུན་ཏུ་འགྲོ་བའི་རྒྱུ། །
མི་དགེ་དགེ་བ་ཟག་བཅས་རྣམ་སྨིན་རྒྱུ། །
ཞེས་པ་སྟེ། འདུས་བྱས་རང་ལས་དོན་གཞན་དུ་གྱུར་པའི་ཆོས་ཐམས་ཅད་འདུས་བྱས་ཀྱི་བྱེད་པའི་རྒྱུ། དེ་ལའང་གཙོ་ཕལ་གཉིས་སུ་དབྱེ་ན་གཙོ་བོ་བྱེད་རྒྱུ་ནུས་བཅས་ནི། དཔེར་ན་མིག་དབང་དང་གཟུགས་ནི་མིག་ཤེས་སྐྱེ་བའི་བྱེད་རྒྱུ་ཡིན་ཏེ། མིག་དབང་ནི་རྟེན་གྱི་བྱེད་རྒྱུ་དང་གཟུགས་ནི་གནས་ཀྱི་བྱེད་རྒྱུ་ཡིན་པའི་ཕྱིར། ཁ་ཟས་ནི་ལུས་ཀྱི་བྱེད་རྒྱུ་ཡིན་ཏེ། ལུས་སྐྱེད་པར་ནུས་པའི་ཕྱིར། ས་བོན་མྱུ་གུ་འདབ་མ་སྡོང་བུ་སོགས་སྔ་མ་སྔ་མ་ཕྱི་མ་ཕྱི་མའི་བྱེད་རྒྱུ་ཡིན་ཏེ་དེ་དག་རིམ་པར་སྐྱེད་པའི་བྱ་བ་ལ་ནུས་པ་ཡོད་པའི་ཕྱིར། ཕལ་པ་ནི་སྐྱེད་པའི་བྱ་བ་ལ་ནུས་པ་མེད་ཀྱང་གེགས་མི་བྱེད་པ་ཙམ་གྱི་ཆ་ནས་བཞག་པའོ། །འདུས་བྱས་ཀྱི་ཆོས་གང་ཞིག་ལྷན་ཅིག་ཏུ་འབྱུང་ཞིང་ཕན་ཚུན་གཅིག་ལ་གཅིག་རྒྱུ་འབྲས་སུ་གྱུར་པ་ནི་ལྷན་ཅིག་འབྱུང་བའི་རྒྱུ་ཞེས་བྱ་སྟེ། འབྱུང་བ་ཆེན་པོ་བཞི་རྣམས་ནང་ཕན་ཚུན་དུ་ལྷན་ཅིག་འབྱུང་རྒྱུ་ཡིན་པ་དང༌། སེམས་ཀྱི་རྗེས་སུ་འཇུག་པའི་ཆོས་རྣམས་དང་སེམས་ཀྱང་ཕན་ཚུན་དུ་དེ་ལྟར་ཡིན་པ་དང༌། འདུས་བྱས་ཀྱི་མཚན་ཉིད་སྐྱེ་སོགས་རྣམས་དང་མཚན་གཞིའི་ཆོས་དེའང་ཕན་ཚུན་དུ་རྒྱུ་འབྲས་ཡིན་པ་ལྟ་བུའོ། །དེས་ན་འདུས་བྱས་ཕལ་ཆེ་བ་ཞིག་ལྷན་ཅིག་འབྱུང་རྒྱུར་གྲུབ་པ་ཡིན་ནོ། །དཔེར་ན་མགྲོན་པོ་རྣམས་ཕན་ཚུན་གྱི་སྟོབས་ཀྱིས་ལམ་དུ་ལྷན་ཅིག་འགྲོ་བ་ལྟ་བུའོ། །ཆོས་འདྲ་བ་སྔ་མ་སྔ་མས་ཕྱི་མ་ཕྱི་མ་སྐྱེད་པ་ནི་སྐལ་མཉམ་གྱི་རྒྱུ་ཞེས་བྱ་སྟེ། ནས་ནི་ནས་ཀྱི་འདྲ་བ། སཱ་ལུ་ནི་སཱ་ལུའི་འདྲ་བ་ལྟ་བུ་དང༌། དགེ་བའི་ཕུང་པོ་ལྔ་དགེ་བའི་སྐལ་མཉམ། མི་དགེ་བ་དང་བསྒྲིབས་ལུང་མ་བསྟན་ཉོན་མོངས་ཅན་གྱི་སྐལ་མཉམ། མ་བསྒྲིབས་ལུང་མ་བསྟན་དེ་ཉིད་ཀྱི་སྐལ་མཉམ་གྱི་རྒྱུའོ། །སེམས་དང་སེམས་བྱུང་གང་རུང་གིས་བསྡུས་ཤིང༌། རྟེན་དང་དམིགས་པ་དང་རྣམ་པ་དང་དུས་དང་རྫས་ཏེ་མཚུངས་པ་ལྔས་མཚུངས་པར་ལྡན་པ་རྣམས་ནི་མཚུངས་ལྡན་གྱི་རྒྱུ་ཞེས་བྱ་སྟེ། ཤེས་དྲུག་མཚུངས་ལྡན་དང་བཅས་པའི་རྟེན་སོ་སོའི་དབང་པོའི་སྐད་ཅིག་མ་དེར་མཚུངས་ཤིང་གཅིག་པ་རྣམས་ཕན་ཚུན་དུ་མཚུངས་ལྡན་གྱི་རྒྱུ་དང༌། དེ་ཉིད་ལྷན་འབྱུང་གི་རྒྱུའང་ཡིན་ནོ། །དཔེར་ན། འགྲོན་པོ་རྣམས་ལམ་བར་དུ་ཟས་སྐོམ་ཁྲུས་མལ་སྟན་སོགས་ཐམས་ཅད་མཚུངས་པར་སྤྱོད་པ་ལྟ་བུའོ། །རང་འབྲས་ཉོན་མོངས་པ་ཅན་གྱི་ཆོས་ཐུན་མོང་གི་མཐོང་སྤང་ནི་ཀུན་འགྲོའི་རྒྱུ་ཞེས་བྱ་ཞིང༌། མཛོད་ཀྱི་ཕྲ་རྒྱས་བསྟན་པར། ཕྲ་རྒྱས་བཅུ་གཅིག་ལ་ཀུན་འགྲོ་ཞེས་པའི་མིང་གིས་བསྟན་ཏོ། །འབྲས་བུ་རྣམ་པར་སྨིན་པ་སྐྱེད་ནུས་པའི་མི་དགེ་བ་རྣམས་དང་དགེ་བ་ཟག་བཅས་ཀྱི་ཆོས་རྣམས་ནི་རྣམ་པར་སྨིན་པའི་རྒྱུ་ཞེས་བྱ་སྟེ་དཔེར་ན་སྐྱོན་མེད་པའི་ས་བོན་རླན་དང་ཕྲད་པ་ལྟ་བུ། ལུང་མ་བསྟན་གྱི་ཆོས་རྣམས་ནི་རྣམ་སྨིན་གྱི་རྒྱུ་མ་ཡིན་ཏེ་ས་བོན་རུལ་པ་ལྟ་བུ། དགེ་བ་ཟག་མེད་ཀྱང་མ་ཡིན་ཏེ་སྟོབས་དང་ལྡན་ཀྱང་སྲེད་པ་མེད་པས་རྣམ་སྨིན་འགྲུབ་པར་མི་བྱེད་དེ་ས་བོན་གྲུང་པོ་རླན་གྱིས་མ་ཕོག་པ་ལྟ་བུའོ། །
གཉིས་པ་༼འབྲས་བུ་ལྔ་༽ནི།
རྒྱུ་ལས་ཕྱིས་འབྱུང་རྒྱུད་ཀྱིས་བསྡུས་པ་ཡི། །
མ་བསྒྲིབས་ལུང་མ་བསྟན་ནི་རྣམ་སྨིན་འབྲས། །
སྐལ་མཉམ་ཀུན་འགྲོའི་རིགས་འདྲ་རྒྱུ་མཐུན་འབྲས། །
ཤེས་རབ་ཀྱིས་ཐོབ་འགོག་པ་བྲལ་བའི་འབྲས། །
རྒྱུ་ཡི་སྟོབས་ཀྱིས་ཐོབ་པ་བྱེད་པའི་འབྲས། །
གེགས་མིན་དངོས་ལས་འདུས་བྱས་བདག་པོའི་འབྲས། །
འབྲས་བུ་ལྔའི་ངོ་བོ་ཇི་ལྟར་ཞེ་ན། རྣམ་སྨིན་གྱི་རྒྱུ་ལས་ཕྱིས་འབྱུང་ཞིང་སེམས་ཅན་གྱི་རྒྱུད་ཀྱིས་བསྡུས་པ་མ་བསྒྲིབས་ལུང་མ་བསྟན་ནི་རྣམ་སྨིན་གྱི་འབྲས་བུ་སྟེ་དགེ་བས་མཐོ་རིས་དང་སྡིག་པས་ངན་འགྲོ་ལྟ་བུ། སྐལ་མཉམ་དང་ཀུན་འགྲོའི་རྒྱུ་གང་རུང་ལས་བྱུང་ཞིང་དེ་དང་རིགས་འདྲ་བ་རྒྱུ་མཐུན་གྱི་འབྲས་བུ་སྟེ་སྲོག་གཅོད་པས་ཚེ་ཐུང་ཞིང་དེ་སྤངས་པས་ཚེ་རིང་བ་ལྟ་བུ། ཤེས་རབ་ཀྱིས་སྤང་བྱ་སྤངས་པས་ཟད་པ་ཐོབ་པ་སྟེ་སོ་སོར་བརྟགས་པའི་སྟོབས་ཀྱིས་ཐོབ་པའི་འགོག་པ་ནི་བྲལ་བའི་འབྲས་བུ་སྟེ་འཕགས་བཞིའི་སྤངས་རྟོགས་ལྟ་བུ། རྒྱུ་གང་གི་སྟོབས་ཀྱིས་འབྲས་བུ་གང་ཞིག་སྐྱེས་ཤིང་ཐོབ་པ་དེ་ནི་སྐྱེས་བུའི་བྱེད་པ་ལས་སྐྱེས་པའམ་སྐྱེས་བུ་བྱེད་པའི་འབྲས་བུ་སྟེ་སོ་ནམ་གྱིས་ལོ་ཐོག་སྨིན་པ་ལྟ་བུ། གེགས་མ་ཡིན་པ་སྟེ་གེགས་མི་བྱེད་པ་ཙམ་གྱི་དངོས་པོའམ་འདུས་བྱས་ལས་བྱུང་ཞིང༌། འདས་པ་མ་ཡིན་ཞིང་ད་ལྟ་དང་ཕྱིས་འབྱུང་བ་དེ་ནི་འདུས་བྱས་ཁོ་ནའི་བདག་པོའི་འབྲས་བུ་ཞེས་བྱ་སྟེ་དགེ་མི་དགེའི་བདག་འབྲས་ལྟ་བུའོ། །
གསུམ་པ་༼ཐུན་མོང་གི་ཆོས་༽ནི།
དེ་ཡང་འདུས་བྱས་ཀུན་དང་བྲལ་ཐོབ་སྟེ། །
འདུས་མ་བྱས་གཉིས་རྒྱུ་འབྲས་མེད་པར་འདོད། །
ཇི་སྐད་དུ། འབྲས་བུའི་ཆོས་རྣམས་གང་ཞེ་ན་འདུས་བྱས་ཀྱི་ཆོས་ཐམས་ཅད་དང་སོ་སོར་བརྟགས་པས་འགོག་པའོ། །ཞེས་འབྱུང་བས་སྤྱིར་འབྲས་བུའི་ཆོས་ཞེས་བྱ་བ་དེའང་འདུས་བྱས་ཀུན་དང༌། ལམ་གྱི་གཉེན་པོས་ཉོན་མོངས་པ་རྣམས་བྲལ་བར་བྱས་པའི་སྟོབས་ཀྱིས་ཐོབ་པ་མྱ་ངན་ལས་འདས་པའམ་སོ་སོར་བརྟགས་པས་འགོག་པ་རྣམས་ལ་འབྲས་བུ་ཞེས་བྱ་སྟེ། ནམ་མཁའ་དང་སོ་སོར་བརྟགས་མིན་འགོག་པ་སྟེ་འདུས་མ་བྱས་གཉིས་ལ་རྒྱུ་འབྲས་མ་གྲུབ་པས་མེད་པར་འདོད་དེ། སྐྱེ་བ་མེད་པས་སྐྱེད་རྒྱུ་སྐྱེད་རྐྱེན་མེད་པ་དང༌། དུས་མེད་པས་འབྲས་བུ་འབྱིན་མི་ནུས་པའི་ཕྱིར་རོ། །
རྣམ་སྨིན་ཐ་མ་བདག་འབྲས་དང་པོ་སྟེ། །
རྒྱུ་མཐུན་གསུམ་ལྔ་གཉིས་བཞི་བྱེད་པའི་རྒྱུ། །
འབྲས་བུ་ལྔ་པོ་དེ་དག་རྒྱུ་གང་གི་ཡིན་ཞེ་ན། རྣམ་སྨིན་འབྲས་བུ་ནི་རྒྱུ་བཤད་པའི་སྐབས་སུ་ཐ་མར་སྨོས་པ་རྣམ་སྨིན་གྱི་རྒྱུ་ལས་བྱུང་སྟེ་མི་དགེ་བ་དང་དགེ་བ་ཟག་བཅས་ཀྱི་འབྲས་བུ་ཡིན་པའི་ཕྱིར། བདག་པོའི་འབྲས་བུ་ནི་དང་པོ་བྱེད་རྒྱུའི་འབྲས་བུ་སྟེ་བདག་པོས་དབང་བྱེད་པའི་འབྲས་བུ་ཡིན་པས་སོ། །དེའང་མི་བསྒྲིབས་པ་ཙམ་དེ་ཉིད་ལ་དབང་བྱེད་པའོ། །རྒྱུ་དེ་ལ་མི་སྒྲིབ་པ་ཙམ་དུ་མ་ཟད་སྐྱེད་པའི་དངོས་པོའང་ཡོད་དེ། རྣམ་ཤེས་ཚོགས་ལྔ་མིག་སོགས་སྐྱེ་མཆེད་བཅུའི་བྱེད་རྒྱུས་བསྐྱེད་པ་དང་སྣོད་ཀྱི་འཇིག་རྟེན་ཡང་ལས་ཀྱི་བྱེད་རྒྱུས་བསྐྱེད་པའི་ཕྱིར་རོ། །རྒྱུ་མཐུན་པའི་འབྲས་བུ་ནི་གསུམ་པ་སྐལ་མཉམ་དང་ལྔ་པ་ཀུན་ཏུ་འགྲོ་བའི་རྒྱུ་ལས་བྱུང་སྟེ་འབྲས་བུ་དེ་ནི་རྒྱུ་དང་འདྲ་བ་ཡིན་པའི་ཕྱིར། གཉིས་པ་ལྷན་འབྱུང་དང་བཞི་པ་མཚུངས་ལྡན་དག་ནི་སྐྱེས་བུ་བྱེད་པའི་འབྲས་བུའི་རྒྱུ་ཡིན་ཏེ། སྐྱེས་བུའི་བྱེད་པའམ་བྱ་བ་ནི་སྐྱེས་བུའི་ངོ་བོ་ལས་གཞན་དུ་མེད་ཅིང་དེའི་འབྲས་བུའང་སྐྱེས་བུ་ཉིད་ཡིན་པ་ལྟར་རྒྱུ་དེ་དག་གི་བྱེད་པའང་དེ་དག་ཉིད་དང་འབྲས་བུའང་དེ་དག་ཉིད་ཡིན་ནོ། །ཞིབ་མོར་ན་སྐལ་མཉམ་ཀུན་འགྲོ་བྱེད་རྒྱུ་རྣམས་ལའང་བྱེད་འབྲས་ཡོད་པ་ཡིན་ནོ། །
བཞི་པ་༼རྐྱེན་བཞི་བཤད་པ་༽ནི།
བྱེད་རྒྱུ་སྤངས་པའི་རྒྱུ་ལྔ་རྒྱུ་ཡི་རྐྱེན། །
སེམས་སོགས་སྐྱེས་འཕྲལ་འབྲས་འབྱིན་དེ་མ་ཐག །
ཤེས་དྲུག་ཡུལ་རུང་ཆོས་རྣམས་དམིགས་པའི་རྐྱེན། །
སྐྱེ་ལ་གེགས་མི་བྱེད་པ་བདག་པོའི་རྐྱེན། །
རྐྱེན་རྣམ་པ་བཞིར་མདོ་སྡེ་ལས་གསུངས་པའི་དང་པོ་ནི། བྱེད་རྒྱུ་སྤངས་པ་སྟེ་དེ་མ་གཏོགས་པའི་ལྷན་མཚུངས་སྐལ་ཀུན་སྨིན་རྒྱུ་ལྔ་པོ་གང་རུང་ཡིན་པ་ནི་རྒྱུའི་རྐྱེན་ཞེས་བྱ་སྟེ། དེ་རྣམས་ཀྱི་རང་རང་གི་འབྲས་བུ་སྐྱེ་བ་ལ་ཕན་འདོགས་ཤིང་སྐྱེད་པའི་རྐྱེན་བྱེད་པའི་ཕྱིར། བྱེད་རྒྱུ་ལ་འདུས་མ་བྱས་ཀྱང་ཡོད་པས་འདུས་བྱས་ཀྱི་ཆོས་ཐམས་ཅད་རྒྱུའི་རྐྱེན་ཡིན་པར་གསུངས་པ་དང་འགལ་བས་དེར་མ་བཞག་པའོ། །སེམས་སོགས་ཏེ་སེམས་དང་སེམས་ལས་བྱུང་བ་དང་འདས་པ་དང་ད་ལྟ་བར་སྐྱེས་པ་དེའི་སྐབས་སུ་རིགས་མཐུན་གཞན་མེད་པར་རྫས་མཚུངས་ཤིང༌། མཚུངས་ལྡན་རིགས་མཐུན་གཞན་གྱིས་བར་མ་ཆོད་པར་སྐྱེས་འཕྲལ་དེ་མ་ཐག་ཏུ་རང་འབྲས་འབྱིན་པ་ནི་མཚུངས་པ་དེ་མ་ཐག་པའི་རྐྱེན་ཞེས་བྱ། མིག་སོགས་རྣམ་པར་ཤེས་པ་དྲུག་གི་ཡུལ་དུ་རུང་བའི་ཆོས་འདུས་བྱས་དང་འདུས་མ་བྱས་རྣམས་ལ་ནི་དམིགས་པའི་རྐྱེན་ཞེས་བྱ་སྟེ། མིག་གི་རྣམ་ཤེས་མཚུངས་ལྡན་དང་བཅས་པའི་དམིགས་རྐྱེན་ནི་གཟུགས་ཀྱི་སྐྱེ་མཆེད་ཡིན་པ་བཞིན་ནོ། །རང་ལས་གཞན་པའི་འདུས་བྱས་སྐྱེ་བཞིན་པ་ལ་གེགས་མི་བྱེད་པ་ཐམས་ཅད་ནི་བདག་པོའི་རྐྱེན་ཞེས་བྱ་སྟེ་གོང་དུ་བྱེད་པའི་རྒྱུར་བཤད་པ་དེ་དང་དོན་གཅིག་ཡིན། རྐྱེན་གཞན་ལས་རྐྱེན་འདིའི་མཚན་གཞིར་གྱུར་པའི་ཆོས་མང་བའོ། །
ཆོས་གང་ཞིག་ལ་རྐྱེན་གང་དང་དེའི་གྲངས་དུ་ལས་སྐྱེ་བ་དང༌། རྐྱེན་གང་གིས་དུས་གང་ལ་བྱ་བ་བྱེད་པའི་ཚུལ་དང༌། འབྱུང་བ་དང་འབྱུང་འགྱུར་གྱི་རྐྱེན་བྱེད་པའི་ཚུལ་སོགས་ཞིབ་མོར་སྤྲོས་ན་མཐའ་ཡས་པས་རྟོགས་པར་འདོད་ན་མངོན་པ་མཛོད་ཀྱི་གཞུང་དུ་ཤེས་པར་བྱ་དགོས་ཤིང༌། འདིར་རྒྱུ་རྐྱེན་གྱི་རྣམ་གྲངས་དང་ངོ་བོ་ཙམ་ཞིག་མི་ཤེས་སུ་མི་རུང་བས་སྨོས་པ་ཡིན་ནོ། །
གཉིས་པ་མངོན་པ་གོང་མའི་ལུགས་ལྟར་བཤད་པ་ལ་གསུམ། རྒྱུ། རྐྱེན། འབྲས་བུ་བཤད་པའོ། །དང་པོ་༼རྒྱུ་བཤད་པ་༽ནི།
སྐྱེད་བྱེད་བྱེད་རྒྱུ་ཕན་འདོགས་ལྷན་ཅིག་འབྱུང༌། །
རྒྱས་པ་སྐལ་མཉམ་མཚུངས་རྒྱུ་བཞི་དང་ལྡན། །
ཉོན་མོངས་ཀུན་འགྲོ་རྣམ་སྨིན་ལུས་ཀྱི་རྒྱུ། །
བསྡུ་ན་བྱེད་པའི་རྒྱུར་འདུས་དེའི་དབྱེ་བ། །
ཉི་ཤུ་མངོན་པ་ཀུན་ལས་བཏུས་པར་བཤད། །
ཐེག་ཆེན་གྱི་ལུགས་སུ་རྒྱུ་རྐྱེན་འབྲས་བུ་དེ་དག་མིང་འདྲ་ཡང་བཞེད་ཚུལ་ཅུང་ཟད་མི་འདྲ་བས་ཟུར་དུ་བཤད་པར་བྱ་སྟེ། འབྲས་བུ་གང་སྐྱེད་པར་བྱེད་པའི་རྒྱུ་དེ་ནི་རྒྱུ་ཡིན་ངེས་པས་ན་བྱེད་པའི་རྒྱུའམ་ངོ་བོ་ཉིད་ཀྱི་རྒྱུ་ཞེས་བྱ། སྤུན་གཉིས་དང་པོར་མ་གཅིག་གིས་བསྐྱེད། བར་དུ་ཕན་ཚུན་མི་འབྲལ་བར་ཕན་འདོགས་པར་གནས་པ་ལྟ་བུ། དང་པོ་གཅིག་ལས་བྱུང་ཞིང་བར་དུའང་མི་འབྲལ་བར་ཕན་ཚུན་ཕན་འདོགས་པའི་ཚུལ་གྱིས་གནས་པ་ནི་ལྷན་ཅིག་འབྱུང་བའི་རྒྱུའམ་གྲོགས་ཀྱི་རྒྱུ་ཞེས་བྱ། འདི་ལ་ཕྱི་དང་ནང་དང་གཉིས་ཀའི་རྒྱུ་གསུམ་ལས། དང་པོ་ནི། འབྱུང་བ་བཞི་དང་འབྱུང་འགྱུར་རྣམས་ཏེ། འབྱུང་བཞི་རྣམས་ཀྱི་རྡུལ་རེ་རེ་བཞིན་རྡུལ་རྫས་བརྒྱད་དང་ལྡན་པས། ས་རྡུལ་སྐད་ཅིག་མ་དང་པོ་འགག་བཞིན་པ་ལས་ཆུ་རྡུལ་སྐད་ཅིག་མ་གཉིས་པ་སྐྱེ་བཞིན་པས་དུས་མཉམ་པའང་ཡིན་ལ་སྔ་ཕྱིའི་རྒྱུ་འབྲས་ཅུང་ཟད་ཀྱང་ཡོད་པ་དེ་དག་སྐྱེད་བྱེད་རྒྱུ་གཅིག་ལས་བྱུང་ཞིང་ཚོགས་པ་གཅིག་ཏུ་གནས་པ་དང༌། འབྱུང་འགྱུར་ནི་བུ་རམ་གྱི་རོ་དང་གཟུགས་ལྟ་བུའོ། །
གཉིས་པ་ནི། སེམས་དང་སེམས་ལས་བྱུང་བ་ཕན་ཚུན་རྒྱུ་འབྲས་སུ་གྱུར་པ་དང་དེ་དག་རྒྱུ་གཅིག་ལས་སྐྱེས་ཤིང་ལྷན་ཅིག་ཏུ་གནས་པའི་ཕྱིར།
གསུམ་པ་ནི། མཚན་ཉིད་ལ་ལྟོས་ནས་མཚན་གཞི་རྣམ་པར་གཞག་པ་ལྟ་བུ་ཕན་ཚུན་རྒྱུ་འབྲས་སུ་གྱུར་པ་སྟེ་འདི་ནི་བཏགས་པའི་རྒྱུ་འབྲས་སོ། །རྒྱས་པའི་རྒྱུའམ་སྐལ་མཉམ་གྱི་རྒྱུ་ནི་རྒྱུ་དགེ་བ་ལས་འབྲས་བུ་དགེ་བ། མི་དགེ་བ་ལས་མི་དགེ་བ། ལུང་མ་བསྟན་ལས་ལུང་མ་བསྟན་སྐྱེ་བ་ལྟ་བུ་རྒྱས་པའམ་འཕེལ་བའི་དོན་ཡིན་པས་མཐུན་པའི་རྒྱུ་ཞེས་ཀྱང་བྱ། དེའང་ས་མཚུངས་པ་དང་ངོ་བོ་མཚུངས་པ་དགོས་པ་ཡིན་ཏེ། དཔེར་ན་འདོད་ཁམས་ཀྱི་ཉོན་མོངས་པ་འདོད་ཆགས་ལས། ཁམས་གོང་མ་གཉིས་ཀྱི་ཉོན་མོངས་པ་བསྐྱེད་པ་ལྟ་བུ་མ་ཡིན་པར། དེ་ལས་འདོད་པའི་ཁམས་ཀྱི་ཉོན་མོངས་པ་བསྐྱེད་དགོས་པས་ན་ས་མཚུངས་པ་དང༌། ཉོན་མོངས་པ་ཡང་རིགས་མི་འདྲ་བ་མ་ཡིན་གྱི། རྒྱུ་འདོད་ཆགས་ལས་འབྲས་བུ་འདོད་ཆགས་བསྐྱེད་པ་ལྟ་བུ་རིགས་འདྲ་དགོས་པ་ཡིན་ནོ། །མཐུན་པར་རྟོགས་པའི་རྒྱུའམ་མཚུངས་པའི་རྒྱུ་བཞིས་མཚུངས་པས་མཚུངས་ལྡན་གྱི་རྒྱུར་གྲགས་པ་ནི། གཙོ་བོ་སེམས་དང༌། འཁོར་སེམས་བྱུང་གཉིས་སྐྱེད་བྱེད་ཀྱི་རྒྱུ་མཚུངས་པ་དང༌། དམིགས་པའི་ཡུལ་མཚུངས་པ་དང༌། ཡུལ་དེ་རྒྱུད་མཚུངས་པ་དང༌། རྣམ་པ་འཛིན་སྟངས་གཅིག་པའམ་མཚུངས་པར་གྱུར་པ་སྟེ། དཔེར་ན་མིག་གི་རྣམ་པར་ཤེས་པ་ཉེར་ལེན་གྱི་རྒྱུ་ཀུན་གཞིའི་བག་ཆགས་སད་པའི་མཐུ་ལས་བྱུང་བའམ། རྣམ་ཤེས་རིགས་འདྲ་སྐད་ཅིག་མ་དང་པོ་ལས་བྱུང་བ་བཞིན་དུ། དེའི་འཁོར་དུ་གྱུར་པའི་སེམས་བྱུང་ཚོར་བ་ལྟ་བུ་ཞིག་ཀྱང་རྒྱུ་དེ་ལས་བྱུང་བ་དང༌། མིག་གི་རྣམ་ཤེས་དམིགས་རྐྱེན་གཟུགས་ལ་དམིགས་པ་ལྟར།  སེམས་བྱུང་ཚོར་བ་ཡང་དེ་ལ་དམིགས་པ་དང༌། མིག་གི་རྣམ་ཤེས་སྤྱོད་ཡུལ་གང་ཟག་དེའི་རྒྱུད་ཀྱིས་བསྡུས་པ་ལྟར། སེམས་བྱུང་ཚོར་བ་ཡང་དེས་བསྡུས་པ་དང༌། མིག་གི་རྣམ་ཤེས་གཟུགས་ཀྱི་རྣམ་པར་ཡང་འཛིན་པའི་འཛིན་སྟངས་ཅན་ཡིན་པ་བཞིན་དུ། སེམས་བྱུང་ཚོར་བ་ཡང་གཟུགས་འཛིན་པའི་འཛིན་སྟངས་ཅན་ཡིན་པས་ན། སེམས་དང་སེམས་ལས་བྱུང་བ་གཉིས་མཚུངས་པ་རྣམ་པ་བཞིས་སྒོ་ནས་མཚུངས་པ་ཡིན་ནོ། །ཉོན་མོངས་པ་ལས་ཉོན་མོངས་པ་སྐྱེད་པར་བྱེད་པ་ནི་ཀུན་འགྲོའི་རྒྱུ་སྟེ་ཁམས་གསུམ་པོ་ཐམས་ཅད་དུ་འགྲོ་བའི་དོན་ཡིན་ལ། གང་ཟག་དེ་རྣམ་པར་གྲོལ་བ་ཐོབ་པ་ལ་གེགས་བྱེད་པས་བར་གཅོད་རྒྱུ་ཞེས་ཀྱང་བྱ། དེའང་རྒྱུ་ཞེ་སྡང་ལས་འབྲས་བུ་འདོད་ཆགས་དང༌། ཞེ་སྡང་ལས་ང་རྒྱལ་སྐྱེ་བ་ལྟ་བུ་དང༌། འདོད་ཁམས་ཀྱི་ཉོན་མོངས་ཀྱི་འབྲས་བུས་ཁམས་གོང་མ་གཉིས་ཀྱི་ཉོན་མོངས་ཀྱི་རྟེན་བྱེད་པ་ལྟ་བུ་ཡོད་པས་རིགས་དང་ས་ལ་སོགས་པ་ནི་མ་ངེས་པའོ། །རྣམ་སྨིན་ནི་ལུས་ཡིན་ལ་དེ་སྐྱེད་བྱེད་ཀྱི་རྒྱུ་ལ་རྣམ་སྨིན་གྱི་རྒྱུ་དང༌། ལུས་དེ་ཡོངས་སུ་འཛིན་པར་བྱེད་པས་ཡོངས་འཛིན་གྱི་རྒྱུ་ཞེས་ཀྱང་བཤད་དེ། རྒྱུ་དགེ་བ་ཟག་བཅས་དང་མི་དགེ་བ་ལས་འབྲས་བུ་ལུང་མ་བསྟན་སྐྱེ་བའོ། །དེ་ཡང་དཔེར་ན་རྣམ་སྨིན་གྱི་རྒྱུ་མི་དགེ་བ་ལས་དེའི་འབྲས་བུ་དམྱལ་བའི་ཕུང་པོ་གྲུབ་པ་ལྟ་བུ་སྟེ། དམྱལ་བའི་སྡུག་བསྔལ་སྣ་ཚོགས་མྱོང་བ་ནི་མི་དགེ་བས་འཕངས་ཀྱང༌། དེའི་ལུས་རྟེན་ཕུང་པོ་ཙམ་ནི་མཐའ་གཅིག་ཏུ་ལུང་མ་བསྟན་ཁོ་ན་ཡིན་ལ། དེ་བཞིན་དུ་རྒྱུ་དགེ་བ་ཟག་བཅས་ཀྱིས་ལྷར་འཕངས་ཀྱང་ལྷའི་རྣམ་སྨིན་གྱི་ཕུང་པོ་དགེ་བ་མ་ཡིན་ཏེ་ལུང་མ་བསྟན་ཁོ་ནའོ། །
སྤྱིར་རྒྱུ་ཐམས་ཅད་བསྡུ་ན་བྱེད་པའི་རྒྱུ་ཁོ་ནར་འདུས་པ་ཡིན་ལ། འབྲས་བུ་ལ་བྱེད་པར་བཅས་པ་ནི་བྱེད་རྒྱུ་ཡིན་པའི་ཕྱིར་བྱེད་རྒྱུ་ནུས་མེད་ནི་སྐབས་འདིར་མི་བཞེད་དོ། །དེའང་འབྲས་བུ་སྔར་མེད་འབྱུང་བར་བྱེད་པའི་རྒྱུ་དང༌། ཟས་ཟོས་པས་ལུས་འཚོ་བར་བྱེད་པ་དང༌། ཆུ་སྣོད་ཀྱིས་རྟེན་པ་ལྟ་བུ་རྟེན་པའི་བྱེད་རྒྱུ་དང༌། སྔར་ཡོད་པའི་རིགས་ཀུན་གནས་པར་བྱེད་པ་དང༌། ན་ཚོད་གཞོན་ནུ་ལས་དར་བབས་སུ་འགྱུར་བར་བྱེད་པ་ལྟ་བུ་དང༌། སྔར་ལྡན་པ་འབྲལ་བར་བྱེད་པ་དང༌། གསེར་ལས་ལྷ་དང༌། མིའི་གཟུགས་བརྙན་བཟོ་བར་བྱེད་པ་དང༌། སྐྱེ་འགག་གནས་གསུམ་ཅན་ཡིན་པའི་གཏན་ཚིགས་ཅན་གྱིས་འདུས་བྱས་སུ་སྒྲུབ་པར་བྱེད་པ་དང༌། ལམ་སྒོམ་པས་འབྲས་བུ་འཐོབ་པར་བྱེད་པ་དང༌། ཡུལ་དུས་གཞན་དུ་འཕེན་པར་བྱེད་པ་དང༌། འཕྲལ་དུ་སྟོན་པར་འགྲུབ་པར་བྱེད་པ་དང༌། བར་དུ་གཅོད་པར་བྱེད་པ་དང༌། དངོས་པོ་གང་ཞིག་རྒས་ཤིང་རྙིང་པར་བྱེད་པ་དང༌། སྔར་ཡོད་པ་འཇིག་པར་བྱེད་པ་དང༌། དུ་བ་ཡོད་པའི་རྟགས་ཀྱིས་མེ་ཡོད་པ་ངེས་པར་བྱེད་པ་དང༌། དུ་བ་མེད་པའི་རྟགས་ཀྱིས་མེ་ཡོད་པ་མ་ངེས་པར་བྱེད་པ་ལ་སོགས་པ་སྟེ། དེའི་རྣམ་པར་དབྱེ་བ་ཉི་ཤུ་མངོན་པ་ཀུན་ལས་བཏུས་པར་བཤད་དོ། །
གཉིས་པ་༼རྐྱེན་བཤད་པ་༽ནི།
རྒྱུ་ལྔ་ཀུན་གཞིའི་རྣམ་ཤེས་རྒྱུ་ཡི་རྐྱེན། །
མཐོང་ཡུལ་དམིགས་རྐྱེན་རྟེན་ནི་བདག་པོའི་རྐྱེན། །
དེ་མ་ཐག་རྐྱེན་འདོད་ཚུལ་གསུམ་པ་སྟེ། །
རྐྱེན་བཞི་ཚང་བས་ཤེས་པས་ཤེས་པ་སྐྱེད། །
གཉིས་སམ་གསུམ་གྱི་ཤེས་པས་བེམ་པོ་སྐྱེད། །
གོང་དུ་བཤད་པའི་ལྷན་འབྱུང༌། སྐལ་མཉམ། མཚུངས་ལྡན། ཀུན་འགྲོ། རྣམ་སྨིན་ཏེ་རྒྱུ་ལྔ་པོ་སྐབས་འདིར་རྒྱུའི་རྐྱེན་གྱི་རྣམ་གྲངས་སུ་བཞེད་དེ། རྒྱུ་ལྔ་པོ་མཐའ་དག་རྒྱུའི་རྐྱེན་དུ་འགྱུར་བར་མ་ངེས་ཀྱང་དེ་རྣམས་ཀྱི་ནང་ནས་རྒྱུའི་རྐྱེན་བྱེད་པའང་ཡོད་པས་དེར་བཞག་པ་དང༌། ཐེག་ཆེན་གྱི་སྐབས་འདིར་ཀུན་གཞིའི་རྣམ་པར་ཤེས་པ་ཉིད་ཕྱི་ནང་གི་དངོས་པོ་ཀུན་ཉེ་བར་ལེན་པའི་རྒྱུའི་རྐྱེན་གྱི་གཙོ་བོར་འཆད་དེ་དེའང་ཀུན་གཞིའི་རྣམ་སྨིན་གྱི་ཆ་ལ་ངོས་འཛིན་ནོ། །རྒྱུའི་རྐྱེན་གཞན་ལྔ་ནི་དོན་ལ་ལྷན་ཅིག་བྱེད་པའི་རྐྱེན་ཡིན་ནོ། །མཐོང་བ་དང་དམིགས་པའི་ཡུལ་ནི་དམིགས་པའི་རྐྱེན་ཡིན་ཏེ་དབང་ཤེས་རྟོག་མེད་ལྔ་པོས་རང་རང་གི་དམིགས་རྐྱེན་གཟུགས་ཀྱི་རྣམ་པ་སོགས་དངོས་སུ་མཐོང་བས་ན། དེ་ཤེས་པ་དེའི་མཐོང་ཡུལ་དུ་འཇོག་པ་ཡིན་ལ། ཤེས་པ་རྟོག་བཅས་རྣམས་ཀྱིས་ནི་དམིགས་པའི་རྟེན་དེ་ལ་གསལ་སྣང་གི་ཚུལ་ལམ། འཛིན་སྟངས་ཀྱི་གཟུང་ཆར་བྱས་པ་ཙམ་གྱིས་ཡིན་ནོ། །དཔེར་ན་སྣོད་ཀྱི་ནང་གི་ཆུ་མི་བོ་ཞིང་གནས་པར་བྱེད་པའི་སྣོད་ནི་རྟེན་ཡིན་པ་བཞིན་དུ་དངོས་པོ་ཐམས་ཅད་ཀྱི་རྟེན་བྱེད་པ་ནི་བདག་པོའི་རྐྱེན་ཡིན་ཏེ་ཐུན་མོང་གི་བདག་རྐྱེན་ཀུན་གཞིའི་རྣམ་པར་ཤེས་པ་དང༌། ཐུན་མོང་མ་ཡིན་པའི་བདག་རྐྱེན་དབང་ཤེས་ལྔའི་རྟེན་དབང་པོ་ལྔ་དང༌། ཕྱི་དོན་དུ་སྣང་བ་རྣམས་ལའང་དངོས་པོ་རང་རང་གི་རྟེན་དང་གནས་དང་གཞིར་གྱུར་པ་རྣམས་སོ། །མངོན་པ་ཀུན་བཏུས་སུ་འདི་ལ་རྣམ་པ་དགུར་གསུངས་པ་ཡིན་ཏེ། རྟེན་དང་འཕེན་པ་ལྷན་འབྱུང་ཡུལ། །སྐྱེ་གནས་འབྲས་བུ་ཉེ་བར་སྤྱོད། །འཇིག་རྟེན་པ་དང་འདས་པ་ཡི། །རྣམ་པར་དག་པར་དབང་བྱེད་པའོ། །ཞེས་སོ། །དམིགས་རྐྱེན་དང་བདག་པོའི་རྐྱེན་གཉིས་ཀྱང་བྱེད་རྒྱུའི་ནང་དུ་འདུས་པ་ཡིན་ནོ། །དེ་མ་ཐག་པའི་རྐྱེན་ལ་འདོད་ཚུལ་གསུམ་ཡོད་པ་སྟེ། དང་པོ་ཆོས་མངོན་པ་བ་རྣམས་ནི་དངོས་པོ་རང་དང་མཚུངས་པ། རྒྱུ་གཅིག་པ། འདས་མ་ཐག་པ་སྟེ་མཚན་ཉིད་གསུམ་དང་ལྡན་པར་འདོད་པ་དང༌། དངོས་པོ་གང་སྐྱེ་བའི་གེགས་མི་བྱེད་པར་གོ་འབྱེད་ཅིང་འབྲས་བུ་ལ་ཕན་འདོགས་པར་བྱེད་པའི་ལས་ཅན་དུ་འདོད་པ་དང༌། ཡང་ཤེས་པ་ཡུལ་ལ་ཕྱོགས་པར་བྱེད་པ་ཙམ་ཞིག་ལ་འདོད་པ་གསུམ་ལས་ལུགས་འདིར་ཕྱི་མ་ཉིད་གཟུང་བར་བྱའོ། །དེ་ལྟར་རྐྱེན་བཞི་ཚང་བས་མིག་ཤེས་སྔ་མས་མིག་ཤེས་ཕྱི་མ་བསྐྱེད་པ་ལྟ་བུ་ཤེས་པས་ཤེས་པ་སྐྱེད་པར་བྱེད་ཅིང༌། རྐྱེན་གཉིས་སམ་གསུམ་ཚང་བས་ཤེས་པས་བེམ་སྣང་དང་བེམ་པོས་བེམ་པོ་སྐྱེད་པར་བཞེད་དེ། དེའང་ཤེས་པས་བེམ་སྣང་སྐྱེད་པ་ལ། རྐྱེན་གཉིས་ཚང་བའི་ཚུལ་གྱིས་བསྐྱེད་པ་ཡིན་ཏེ། རྒྱུའི་རྐྱེན་ནི་ཀུན་གཞིའི་བག་ཆགས་དང་ལྷན་ཅིག་འབྱུང་བའི་རྐྱེན་དཔེར་ན། འདུ་བྱེད་ཀྱིས་མ་འོངས་པའི་སྐྱེ་བ་འཕངས་པ་ལྟ་བུའོ། །བེམ་པོས་བེམ་པོ་བསྐྱེད་པ་ལ་རྐྱེན་གཉིས་ཚང་ཞིང༌། དེ་མ་ཐག་རྐྱེན་རིགས་འདྲ་སྔ་མར་འདོད་པ་རྣམས་ལ་ནི་དེ་ཡང་ཚང་བས་རྐྱེན་གསུམ་ལས་སྐྱེ་བ་ཡིན་ནོ། །
གསུམ་པ་༼འབྲས་བུ་བཤད་པ་༽ནི།
རྒྱུ་མེད་འགོག་པ་བྲལ་བའི་འབྲས་བུ་སྟེ། །
ཕྱི་རོལ་ཡུལ་གྱིས་བསྡུས་པ་བདག་པོའི་འབྲས། །
སེམས་ཅན་རྒྱུད་ཀྱིས་བསྡུས་པ་རྣམ་སྨིན་འབྲས། །
བྱེད་རྒྱུའི་བྱེད་འབྲས་སྐལ་མཉམ་རྒྱུ་མཐུན་ནོ། །
སྐྱེད་བྱེད་ཀྱི་རྒྱུ་མེད་པའི་འགོག་པ་ནི་བྲལ་བའི་འབྲས་བུ་ཞེས་བྱ་སྟེ། དེའང་སོ་སོར་བརྟག་པའི་འགོག་པ་ནི། བྲལ་འབྲས་དངོས་ཡིན་ལ། དེའང་ཀུན་རྫོབ་ཀྱི་ཆོས་ཡིན་པས་སོ། །གནས་ལུགས་དོན་དམ་པའི་འགོག་བདེན་ནི་བྲལ་བའི་དངོས་པོ་ཡིན་ལ། འབྲས་བུ་བཏགས་པ་བ་ཡིན་ཏེ། དོན་དམ་དབྱིངས་དེ་ཉིད་ལ་འབྲས་བུ་བཏགས་པ་བར་འཇོག་པའི་ཤེས་བྱེད་ཀྱང༌། དབྱིངས་དེ་ནི་ངོ་བོ་ཉིད་ཀྱི་སྐུ་དང་རྣམ་དབྱེར་མེད་པའི་ཕྱིར། ངོ་བོ་ཉིད་སྐུ་ལ་འབྲས་བུའི་ཐ་སྙད་འཇུག་པའི་དབང་དུ་མཛད་པའོ། །འབྲས་བུ་དངོས་མ་ཡིན་ཏེ། འདུས་མ་བྱས་ལ་རྒྱུ་འབྲས་དངོས་ཀྱི་རྣམ་གཞག་མི་འཐད་པས་སོ། །ཕྱི་རོལ་ཡུལ་གྱིས་བསྡུས་པ་ནི་བདག་པོའི་འབྲས་བུ་ཡིན་ཏེ། རེ་ཞིག་མ་དཔྱད་པའི་དབང་དུ་བྱས་ཏེ། ཕྱི་དོན་ཁས་ལེན་པའི་གནས་སྐབས་སུ་ནི་སྣོད་ཀྱི་འཇིག་རྟེན་དང་ཉེར་སྤྱོད་ཕྱི་རོལ་གྱི་གཟུགས་སྒྲ་དྲི་རོ་རེག་བྱ་ལ་སོགས་པ་རྣམས་བདག་འབྲས་ཡིན་ཅིང་ཅུང་ཟད་དཔྱད་པའི་དབང་དུ་བྱས་ཏེ། ཕྱི་རོལ་གྱི་དོན་ཁས་མི་ལེན་ནའང་གནས་སུ་སྣང་བའི་རྣམ་རིག་དང༌། དོན་དུ་སྣང་བའི་རྣམ་རིག་ལ་སོགས་པ་རྣམས་བདག་པོའི་འབྲས་བུར་འཇོག་གོ། །སེམས་ཅན་གྱི་རྒྱུད་ཀྱིས་བསྡུས་པ་ནི་རྣམ་སྨིན་གྱི་འབྲས་བུ་ཡིན་ཏེ། ལུས་ཀྱི་ཆོས་སུ་གཏོགས་པ་རང་ཉིད་ཀྱི་ཉེར་ལེན་གྱི་ཕུང་པོ་ལྔ་དང༌། དེར་སྣང་བའི་རྣམ་རིག་ལ་སོགས་པ་རྣམས་སོ། །བྱེད་འབྲས་ནི། རྒྱུ་བྱེད་རྒྱུའི་སྒོ་ནས་བྱུང་བ་གང་ཡིན་པ་ཐམས་ཅད་དོ། །སྐལ་མཉམ་གྱི་རྒྱུ་ལས་བྱུང་བ་རྣམས་ནི་རྒྱུ་མཐུན་གྱི་འབྲས་བུའོ། །དེ་རྣམས་ཀྱང་གཙོ་ཆེ་བའི་དབང་དུ་བྱས་ནས་བཤད་པ་ཡིན་གྱི། མཐའ་གཅིག་ཏུ་ངེས་པ་ནི་མ་ཡིན་ནོ། །སྤྱིར་དངོས་པོ་རྣམས་སྐྱེད་པར་བྱེད་པའི་རྒྱུ་ཐམས་ཅད་ནི། ངེས་པར་གཉིས་སུ་འདུ་བ་ཡིན་ཏེ། ཀུན་ནས་ཉོན་མོངས་ཀྱི་རྒྱུ་ཀུན་གཞིའི་རྣམ་པར་ཤེས་པ་འཁོར་བའི་བག་ཆགས་ཀུན་ལྡན་དང༌། རྣམ་པར་བྱང་བའི་རྒྱུ་ཟག་པ་མེད་པའི་ས་བོན་གཉིས་སུ་འདུ་བའི་ཕྱིར། དེའང་དང་པོ་ཀུན་ནས་ཉོན་མོངས་པའི་རྒྱུ་ཀུན་གཞིའི་རྣམ་པར་ཤེས་པ་འཁོར་བའི་ས་བོན་བག་ཆགས་རྣམ་པ་ཐམས་ཅད་པ་དེས། ཁམས་གསུམ་འཁོར་བའི་ཀུན་ནས་ཉོན་མོངས་པ་ཐམས་ཅད་ཀྱི་རྒྱུ་བྱེད་པ་ཡིན་ལ། གཉིས་པ་ཟག་པ་མེད་པའི་ས་བོན་ནི་ཀུན་གཞིའི་རྣམ་ཤེས་ཀྱི་སྟེང་དུ་བཞག་པ་ཡིན་ཅིང༌། འདི་ལ་ཡང་མངོན་པ་ཀུན་བཏུས་སུ། ཐོས་པ་ལས་བྱུང་བའི་ས་བོན་ནོ་ཞེས་བཤད་ལ་དེའི་ངོ་བོ་ནི་སྦྱིན་པ་དང༌། ཚུལ་ཁྲིམས་སོགས་དགེ་བའི་ལས་ལམ་དཀྱུས་མའི་བག་ཆགས་བཞག་པ་ཙམ་མ་ཡིན་གྱི། སངས་རྒྱས་ཀྱི་སྐུ་གསུང་ཐུགས་ཀྱི་ཡོན་ཏན་མཐོང་བའི་བག་ཆགས་ཀུན་གཞི་ལ་བཞག་པ་ཉིད་ཡིན་པས། འདིར་ཡང་གཙོ་བོར་ནི་སངས་རྒྱས་ཀྱི་ཐུགས་ཆོས་ཀྱི་སྐུའི་རྒྱུ་མཐུན་པ་ལེགས་པར་གསུངས་པའི་གསུང་རབ་ཉིད་ཡིན་པའི་ཕྱིར་དེ་ཐོས་ཤིང༌། དེ་ལ་བརྟེན་ནས་སངས་རྒྱས་ཀྱི་སྐུ་གསུང་ཐུགས་ཀྱི་གསང་བ་ཟབ་མོའི་རྣམ་པ་གོ་ཞིང་ཤེས་པར་གྱུར་པའི་ས་བོན་ཀུན་གཞི་ལ་བཞག་པ་དེ། ཕྱིས་གང་ཟག་དེ་རྣམ་གྲོལ་ཐོབ་པར་འགྱུར་བའི་རྒྱུར་གྱུར་པས་ན། ཟག་པ་མེད་པའི་ས་བོན་ཅེས་བྱ་སྟེ་ཟག་མེད་ཀྱི་ས་བོན་འདི་སེམས་ཅན་ཐམས་ཅད་ལ་ཡོད་པ་ནི་མ་ངེས་སོ། །ཡང་ན་སྐྱེས་ཐོབ་ཀྱི་རྒྱུ་དང༌། སྦྱོར་བྱུང་གི་རྒྱུ་ཞེས་གཉིས་སུ་འདུ་བ་ཡིན་ཏེ། དང་པོ་ནི། ཀུན་གཞིའི་རྣམ་སྨིན་གྱི་ཆ་རྣམས་དང༌། གཉིས་པ་ནི། ས་བོན་གྱི་ཆ་སྟེ། དེ་ཡང་དཔེར་ན། སྐྱེ་བ་སྔ་མར་ཐོས་པ་བྱས་པའི་ས་བོན་རྣམ་པར་སྨིན་པའི་མཐུ་ལས། ཚེ་འདིར་རང་སྟོབས་ཀྱི་ཤེས་རབ་ཕུན་སུམ་ཚོགས་པ་ལ་ནི་སྐྱེས་ཐོབ་ཀྱི་ཤེས་རབ་དང༌། ཚེ་འདིར་ཐོས་པ་མང་དུ་བྱས་ཏེ་དེའི་ས་བོན་ཡོངས་སུ་བཞག་ཅིང་གོམས་པ་ལས་ཤེས་རབ་ཕུན་སུམ་ཚོགས་པ་སྐྱེས་པ་ལ། སྦྱོར་བྱུང་གི་ཤེས་རབ་ཅེས་འཇོག་པ་བཞིན་ཏེ་དེ་དག་ནི་ཞར་ལས་འཕྲོས་པའོ། །
གཉིས་པ་ཐུན་མོང་མ་ཡིན་པའི་ལུགས་བཤད་པ་ལའང་གཉིས། ངེས་དོན་སྤྱི་དང༌། བྱེ་བྲག་འོད་གསལ་རྫོགས་པ་ཆེན་པོའི་ལུགས་སོ། །དང་པོ་༼ངེས་དོན་སྤྱི་༽ལ་གསུམ། རྟེན་འབྲེལ་བཅུ་གཉིས་ཀྱིས་འཁྲུལ་ཚུལ། དེ་ཉིད་རྣམ་ཤེས་ཚོགས་བརྒྱད་དང་སྦྱར་བ། བག་ཆགས་གསུམ་གྱིས་འཁོར་ཚུལ་ཞར་བྱུང་དང་བཅས་པའོ། །དང་པོ་༼རྟེན་འབྲེལ་བཅུ་གཉིས་ཀྱིས་འཁྲུལ་ཚུལ་༽ལ་གཉིས། སྤྱིར་བསྟན་པ་དང༌། བྱེ་བྲག་ཕྱེ་ནས་བཤད་པའོ། །དང་པོ་༼སྤྱིར་བསྟན་པ་༽ནི།
དོན་དམ་འཁོར་བ་ལས་བཅས་མ་གྲུབ་ཀྱང༌། །
ཀུན་རྫོབ་རྒྱུ་རྐྱེན་རྟེན་ཅིང་འབྲེལ་བར་འབྱུང༌། །
ཡན་ལག་བཅུ་གཉིས་འཁོར་ལོ་བར་མེད་བསྐོར། །
དེ་ལ་ཐེག་པ་ཐུན་མོང་བ་རྣམས་ཀྱིས་བཞེད་པའི་འདུས་བྱས་ཀྱི་ཆོས་འགྲུབ་བྱེད་རྒྱུ་རྐྱེན་རགས་པ་ཙམ་བསྟན་ཟིན་ནས། ད་ནི་ཐུན་མོང་མ་ཡིན་པ་ངེས་དོན་གྱི་ཚུལ་ལས་བརྩམས་ཏེ་འཆད་པར་བྱ་བ་ནི། འཕགས་ཞབས་ཀྱིས་བྱང་ཆུབ་སེམས་འགྲེལ་ལས། ཇི་ལྟར་བུ་རམ་མངར་བ་དང༌། །མེ་ཡི་རང་བཞིན་ཚ་བ་སྟེ། །དེ་བཞིན་ཆོས་རྣམས་ཐམས་ཅད་ཀྱི། །རང་བཞིན་སྟོང་པ་ཉིད་དུ་འདོད། །ཅེས་གསུངས་པ་ལྟར། གནས་ལུགས་དོན་དམ་པར་འཁོར་བ་དང་ལས་དང་ལས་ཀྱི་འབྲས་བུ་དང་བཅས་པ་བདེན་པར་མ་གྲུབ་པ་སྟོང་པ་ཉིད་ཁོ་ན་ཡིན་ཀྱང༌། སྣང་ཚུལ་ཀུན་རྫོབ་ཙམ་དུ་རྒྱུ་རྐྱེན་ཚོགས་པ་ལས་རྟེན་ཅིང་འབྲེལ་བར་འབྱུང་བ་ཡན་ལག་བཅུ་གཉིས་ཀྱི་འཁོར་ལོ་བར་མེད་དུ་བསྐོར་ནས་སྲིད་པའི་ལམ་དུ་ཡང་ནས་ཡང་དུ་འཁོར་བ་སྟེ། འཕགས་ཞབས་ཀྱིས། མ་རིག་ནས་བཟུང་རྒ་ཤིའི་བར། །རྟེན་འབྲེལ་ཡན་ལག་བཅུ་གཉིས་ཀྱི། །བརྟེན་ནས་འབྱུང་བའི་བྱ་བ་ནི། ཁོ་བོས་རྨི་ལམ་སྒྱུ་འདྲར་འདོད། །ཡན་ལག་བཅུ་གཉིས་འཁོར་ལོ་འདི། །སྲིད་པའི་ལམ་དུ་འཁོར་བ་སྟེ། །ཞེས་གསུངས་སོ། །
གཉིས་པ་༼བྱེ་བྲག་ཕྱེ་ནས་བཤད་པ་༽ནི།
འཁོར་བའི་རྩ་བ་བདག་ཏུ་ཞེན་པ་སྟེ། །
ཉོན་མོངས་པ་ལས་ལས་དང་སྡུག་བསྔལ་འབྱུང༌། །
དེ་ལས་དེ་འབྱུང་གཉིད་ལ་སོགས་བཞིན་སྣང༌། །
དེའང་རྣམ་འགྲེལ་ལས། བདག་ཡོད་ན་ནི་གཞན་དུ་ཤེས། །བདག་གཞན་ཆ་ལས་འཛིན་དང་སྡང༌། །འདི་དག་དང་ཡོངས་འབྲེལ་བ་ལས། །ཉེས་པ་ཐམས་ཅད་འབྱུང་བར་འགྱུར། །ཞེས་འབྱུང་བ་ལྟར་འཁོར་བ་དང་དེར་འཁོར་བར་འགྱུར་བའི་རྩ་བ་ནི་ང་དང་ང་ཡིར་འཛིན་པའི་བདག་འཛིན་ལྷན་སྐྱེས་ཀྱི་ཞེན་ཡུལ་ངའོ་སྙམ་པ་འདི་ཉིད་ཡིན་ཏེ། དེ་ལ་བརྟེན་ནས་ལྟ་བ་ཉོན་མོངས་ཅན་དང་ཆགས་སོགས་ཉོན་མོངས་པ་ཐམས་ཅད་འབྱུང་ཞིང༌། དེ་ལས་རྣམ་པར་སྨིན་པའི་ལས་འདུ་བྱེད། དེ་ལས་སྲིད་པའི་སྡུག་བསྔལ་ཐམས་ཅད་འབྱུང་ཞིང༌། དེ་ལས་ཀྱང་ལས་དང་ཉོན་མོངས་པ་འདུ་བྱེད་པས་སྡུག་བསྔལ་གྱི་འཁོར་ལོ་དེ་ཉིད་ཡང་དང་ཡང་དུ་འབྱུང་སྟེ། དཔེར་ན་གཉིད་ཀྱིས་བསླད་པའི་རྨི་ལམ་མམ་རབ་རིབ་ཅན་ངོར་སྐྲ་ཤད་ལ་སོགས་པ་བཞིན་མེད་བཞིན་དུ་སྣང་བ་བདེན་བདེན་འདྲ་བ་འདི་ནི་བརྟགས་ན་སྟོང་པ་ཉིད་ཀྱི་ཆོ་འཕྲུལ་ཁོ་ན་ཡིན་ཏེ། འཕགས་ཞབས་ཀྱིས། མདོར་ན་སྟོང་པའི་ཆོས་ལས་ནི། །སྟོང་པའི་ཆོས་རྣམས་འབྱུང་བ་ཡིན། །བྱེད་པོ་ལས་དང་འབྲས་མྱོང་བ། །ཀུན་རྫོབ་ཏུ་ནི་རྒྱལ་བས་བསྟན། །ཅེས་དང༌། ཀུན་རྫོབ་ཉོན་མོངས་ལས་ཀྱིས་བསྐྱེད། །ལས་ནི་སེམས་ལས་བྱུང་བ་ཡིན། །སེམས་ནི་བག་ཆགས་དག་གིས་བསགས། །བག་ཆགས་བྲལ་བ་བདེ་བ་སྟེ། །བདེ་བའི་སེམས་ནི་ཞི་བ་ཉིད། །སེམས་ཞི་བས་ནི་རྨོངས་མི་འགྱུར། །མ་རྨོངས་པས་ནི་དེ་ཉིད་རིག །དེ་ཉིད་རིག་པའང་ཐར་པ་ཐོབ། །ཅེས་གསུངས་སོ། །སྤྱིར་འཁོར་ལོ་དང་པོ་ལས་འཁོར་བའི་རྩ་བ་བདག་ཏུ་འཛིན་པ་དང་སྡུག་ཀུན་གྱི་རྒྱུ་སྲེད་པར་ཡང་གསུངས་ཤིང༌། བར་པར་གཟུང་འཛིན་ལ་མངོན་པར་ཞེན་པའི་མཚན་འཛིན་གྱི་སྤྲོས་པ་དང༌། ཐ་མར་ཀུན་གཞི་ཉིད་འཁོར་བའི་རྩ་བར་གསུངས་ལ། སྔགས་བླ་མེད་ཕ་རྒྱུད་ལས། སྟོང་བཞི་འབྱུང་བཞི་ཚོགས་པ་འགྲོ་བ་སྐྱེད་པའི་རྩ་བ་དང༌། མ་རྒྱུད་དུ་འཇིག་རྟེན་པའི་ལྷན་སྐྱེས་སམ་མི་ཤིགས་པའི་ཐིག་ལེ་ལས་འཁོར་བ་འབྱུང་བར་བཞེད་ཅིང་དེ་དག་གི་དོན་ཞིབ་པར་རིམ་གྱིས་འཆད་པར་འགྱུར་རོ། །
གཉིས་པ་རྣམ་ཤེས་ཚོགས་བརྒྱད་དང་སྦྱར་བ་ནི།
སྟོང་གསལ་མ་འགག་སེམས་ཉིད་ཐོག་མེད་ནི། །
རང་གིས་རང་ངོ་མ་རིག་འདུ་བྱེད་ཡིད། །
གཡོས་པས་གཟུང་འཛིན་གཉིས་སྣང་རྣམ་པར་ཤེས། །
བླང་དོར་ཚོར་བ་མཚན་འཛིན་འདུ་ཤེས་ཏེ། །
སེམས་བྱུང་འདུ་བྱེད་ཞེན་པས་གཟུགས་ཕུང་གྲུབ། །
སྲེད་ལེན་མཚམས་སྦྱར་སྲིད་པའི་འཁོར་ལོར་འཁོར། །
འདི་ལ་སྤྲོས་ན་ཤིན་ཏུ་རྒྱ་ཆེ་བས་རྟོགས་པར་འདོད་ན་ཟབ་མོ་ནང་དོན་གྱི་འགྲེལ་པ་ཟབ་དོན་སྣང་བྱེད་དང༌། སྙིང་པོ་བསྟན་པའི་འགྲེལ་པ་རང་བྱུང་དགོངས་གསལ་སོགས་སུ་གསལ་བར་བཤད་ཡོད་པ་ལས་ཤེས་པར་བྱ་ཞིང་འདིར་ཚིག་དོན་ཙམ་ནི། ཆོས་མངོན་པའི་མདོ་ལས། ཐོག་མ་མེད་དུས་ཅན་གྱི་དབྱིངས། །ཆོས་རྣམས་ཀུན་གྱི་གནས་ཡིན་ཏེ། །འདི་ཡོད་པས་ནི་འཁོར་བ་དང༌། །མྱ་ངན་འདས་པའང་ཐོབ་པ་ཡིན། །ཞེས་འབྱུང་བ་ལྟར། ངོ་བོ་སྤྲོས་པ་དང་བྲལ་བས་སྟོང་པ། རང་བཞིན་མ་བསྒྲིབས་པར་གསལ་བ། རྣམ་པ་གང་དུའང་འགག་པ་མེད་པར་འཆར་བ། རང་བཞིན་གྱིས་དག་པའི་སེམས་ཉིད་ཐོག་མ་མེད་པའི་དུས་ཅན་ཆོས་ཀྱི་དབྱིངས་དེ་བཞིན་ཉིད་རང་གི་ངོ་བོ་ཅིར་ཡང་མ་གྲུབ་པའི་གཤིས་སྐྱེ་མེད་ལ་བདག་དང༌། གདངས་འགག་པ་མེད་པ་ལ་གཞན་དུ་རྟོག་པས། ཡུལ་ཡུལ་ཅན་ལྟར་སྣང་བའི་འགག་པ་མེད་པའི་རྩལ་གྱིས་ངོ་བོ་མ་རིག་སྟེ། སེམས་ཡུལ་ལ་འདུ་བྱེད་པའི་ཡིད་ཀྱིས་ཀུན་གཞི་ཆུ་དང་རླབས་ལྟར་གཡོས་ཤིང་བསྐྱོད་པས། གཟུང་བྱའི་དོན་དང་འཛིན་བྱེད་ཀྱི་ཤེས་པ་གཉིས་ཐ་དད་པ་མེད་བཞིན་དུ་གཉིས་སུ་སྣང་བས་བདག་གཞན་དུ་བཟུང༌། དེ་ལས་ཡུལ་ལ་དོན་དུ་བཟུང་བའི་རྣམ་ཤེས་ཚོགས་དྲུག་པོ་བྱུང་སྟེ་བག་ཆགས་ཀྱི་སྣང་བ་བརྟས་པ་ལས་འཁྲུལ་སྣང་རགས་པ་གྲུབ། རྣམ་ཤེས་དེ་ལ་ཡུལ་ཡིད་དུ་འོང་མི་འོང་བར་མར་སྣང་བའི་དབང་གིས་དེ་གསུམ་ལ་བླང་དོར་དང་བཏང་སྙོམས་སུ་རྟོག་པར་བྱེད་པས་ཚོར་བའི་ཕུང་པོ་སྐྱེ། ཡུལ་དེ་ལ་མཚན་མར་འཛིན་པ་རྒྱ་ཆེ་ཆུང་གི་བྱེད་པས་འདུ་ཤེས་དང༌། ཡུལ་ལ་སྤུ་རིས་སོ་སོར་ཕྱེས་ནས་སྣང་བ་སྣ་ཚོགས་ལ་མངོན་པར་འདུ་བྱས་པས་སེམས་བྱུང་གི་ཚོགས་རྣམས་གྲུབ་པའི་འདུ་བྱེད། དེས་བག་ཆགས་བརྟན་པར་བྱས་ནས་གཟུགས་ཀྱི་ངོ་བོ་དང་མཚན་མ་ལ་སོགས་པ་ལ་མངོན་པར་ཞེན་པས་གཟུགས་ཀྱི་ཕུང་པོ་གྲུབ་བོ། །འདི་ནི་སྐྱེ་བའི་རིམ་པ་སྟེ་རྒྱུ་འབྲས་དོན་གྱི་གོ་རིམ་དུ་བསྟན་པ་ཡིན་ལ། མཛོད་ལས། རིམ་ནི་རགས་དང་ཀུན་ཉོན་མོངས། །ཞེས་རགས་ཕྲ་དང་ཀུན་ནས་ཉོན་མོངས་པར་བྱེད་པའི་རིམ་པས་གཟུགས་དང་པོར་གསུངས་པ་དང་འགལ་བ་མ་ཡིན་ནོ། །དེ་ནས་ཡུལ་ལ་ཆགས་ཤིང་སྲེད་པ་དང༌། ཆགས་ཡུལ་དོན་དུ་གཉེར་བའི་ལེན་པ་དག་གིས་མཚམས་སྦྱར་བས་སྲིད་པ་འགྲུབ་བྱེད་ཀྱི་ལས་མཐུ་ཅན་དུ་གྱུར་ནས་ཡང་སྲིད་ཕྱི་མའི་སྐྱེ་བ་ལ་ཉིང་མཚམས་སྦྱོར་བ་སོགས་འཁོར་བར་འཁྲུལ་པའི་འཁོར་ལོ་བར་མེད་དུ་འཁོར་བ་ནི་རང་ངོ་མ་ཤེས་པས་བྱས་པ་སྟེ། ཇི་ལྟར་སྒྱུ་མ་ལ་སྒྱུ་མ་དང༌། རྨི་ལམ་ལ་རྨི་ལམ་དུ་མ་ཤེས་པས་འཁྲུལ་པ་བཞིན་ནོ། །རྟེན་འབྲེལ་བཅུ་གཉིས་ཀྱི་དོན་རྒྱས་པར་ནི་ཕྱི་ནས་འཆད་པར་འགྱུར་རོ། །
གསུམ་པ་བག་ཆགས་གསུམ་གྱིས་འཁོར་ཚུལ་ཞར་བྱུང་བཅས་བསྟན་པ་ནི།
མདོར་ན་ཀུན་གཞིར་བག་ཆགས་གསུམ་བཞག་པས། །
འཁྲུལ་སྣང་རྣམ་གསུམ་བྱུང་སྟེ་ཡུལ་དོན་ལུས། །
གོང་དུ་སྨོས་པ་དེ་དག་གི་དོན་མདོར་བསྡུ་ན། ཀུན་གཞིའི་སྟེང་དུ་སེམས་ཀྱི་བག་ཆགས་མི་འདྲ་བ་རྣམ་པ་གསུམ་བཞག་པས་འཁྲུལ་སྣང་མི་འདྲ་བ་རྣམ་པ་གསུམ་བྱུང་སྟེ། གཟུགས་ལ་སོགས་པའི་ཡུལ་དང༌། དེ་དག་འཛིན་པའི་རྣམ་ཤེས་ཀྱི་ཚོགས་ཏེ་དོན་དང༌། རང་གི་ལུས་སུ་མེད་བཞིན་སྣང་བའི་བག་ཆགས་པས་མེ་ལོང་ལ་རྡུལ་ཆགས་པ་ལྟར་སེམས་ཀྱི་འོད་གསལ་བསྒྲིབས་ཏེ་འཁོར་བར་འཁྱམས་པ་སྟེ། མདོ་སྡེ་རྒྱན་ལས། རྣམ་གསུམ་རྣམ་གསུམ་སྣང་བ་ཅན། །ཞེས་གསུངས་པའི་དོན་ཀུན་ཏུ་བཟང་པོ་དྲི་མེད་འོད་ཟེར་གྱིས་གསལ་བར་མཛད་པ་ལྟར་རོ། །
སྣོད་ཀྱི་འཇིག་རྟེན་གཟུགས་སོགས་ཡུལ་ལྔ་དང༌། །
རྣམ་ཤེས་ཚོགས་བརྒྱད་དགེ་དང་སྡིག་པའི་ལས། །
འགྲོ་དྲུག་གཟུགས་དང་དེ་ཡི་བྱ་བྱེད་ལས། །
དེ་ལས་གཟུང་འཛིན་དེ་ལས་ཉོན་མོངས་སྐྱེ། །
དེ་ལས་ཐོག་མཐའ་མེད་པའི་འཁོར་བ་གྲུབ། །
དེའང་སྤྲོས་ཏེ་བཤད་ན། ཡུལ་གྱི་བག་ཆགས་ཀྱི་མཐུ་ལས། ཕྱི་རོལ་སྣོད་ཀྱི་འཇིག་རྟེན་དང༌། དེ་ལ་བརྟེན་པའི་གཟུགས་སྒྲ་དྲི་རོ་རེག་བྱ་སྟེ་ཡུལ་ལྔ་པོ་ཕྱི་ནང་གང་ནའང་མེད་ཀྱང་ཕྱི་རོལ་ན་ཡོད་པ་ལྟར་སྣང་བ་སེམས་ལ་ཤར་ནས་དེ་དག་ལ་དོན་དུ་མངོན་པར་ཞེན་ནས་དགག་སྒྲུབ་ཏུ་འཛིན་པའི་ཡུལ་བྱེད་དོ། །ཞེན་ཡུལ་ལ་འདི་ནི་གཟུགས་སོ་ཞེས་ཕྱི་རོལ་དུ་རྟོག་པ་ནི་གཟུང་རྟོག་གོ །ཀུན་གཞིའི་རྣམ་ཤེས་ཉོན་ཡིད་ཚོགས་དྲུག་དང་བཅས་པ་ནི་རྣམ་པར་ཤེས་པའི་ཚོགས་བརྒྱད་དོ། །དེས་ཀུན་ནས་བསླངས་ཏེ་བསོད་ནམས་ཆ་མཐུན་གྱི་དགེ་བ་དང་མི་དགེ་བ་སྡིག་པའི་ལས་བསགས་པས་སེམས་ལ་བག་ཆགས་གསེར་དང་གཡའ་བཞིན་དུ་གནས་པ་ནི་དོན་གྱི་བག་ཆགས་ཀྱི་མཐུ་བརྟས་པ་སྟེ་ཚོགས་བརྒྱད་པོས་རང་རང་གི་ཡུལ་རྟོག་བཅས་དང་རྟོག་མེད་ཀྱིས་འཛིན་པས་ན་འཛིན་རྟོག་གོ། །ལུས་ཀྱི་བག་ཆགས་ཀྱི་མཐུ་ལས། གཟུང་འཛིན་དེ་དག་སྐྱེ་བའི་རྟེན་འགྲོ་བ་རིགས་དྲུག་སོ་སོའི་གཟུགས་དང་དེའི་བྱ་བྱེད་ལས་དང་བཅས་པ་ཐ་ན་རྨི་ལམ་དུའང་བདག་གི་ལུས་ཞེས་མངོན་པར་ཞེན་ཏེ་བདེ་སྡུག་ལ་སྤྱོད་པ་སྟེ་བག་ཆགས་རྣམ་པ་གསུམ་གྱི་མཐུ་བརྟས་པ་ལས་གཟུང་འཛིན་གྱི་འཁྲུལ་སྣང་ཤར། དེ་ལ་སྤང་བླང་བྱས་པས་ཉོན་མོངས་པའི་སྟོབས་སྐྱེ། དེ་ཡིས་ལས་བསགས་པས་ཐོག་མ་དང་ཐ་མ་མེད་པའི་འཁོར་བ་ལུ་གུ་རྒྱུད་འདི་གྲུབ་སྟེ། ཐོག་མ་མེད་པའི་བག་ཆགས་ཀྱིས་ཚེ་རབས་སྔ་མ་བསྐྱེད། དེའི་རྒྱུན་གོམས་པས་ད་ལྟ། ད་ལྟའི་ཉིན་པར་གྱིས་རྨི་ལམ་ལ་སོགས་པའི་རྒྱུན་གོམས་པས་ཚེ་རབས་ཕྱི་མའི་ཡུལ་དང་དོན་དང་ལུས་ཀྱི་བག་ཆགས་འཆར་བར་འགྱུར་རོ། །
ཞར་བྱུང་འཁོར་བ་ལྡོག་ཚུལ་བཤད་པ་ནི།
རྟེན་འབྲེལ་ལུགས་ལྡོག་རྒྱུ་རྐྱེན་ཕུག་རྡིབ་ན། །
འཁྲུལ་ཟད་ཐར་པ་མཆོག་ལ་རབ་ཏུ་སྦྱོར། །
འདི་ལྟར་འཁོར་བའི་སྡུག་བསྔལ་ཐམས་ཅད་ཀྱི་གཙོ་བོ་རྒ་ཤི་གང་ལས་བྱུང་བརྟགས་ན་སྐྱེ་བ་ལས་བྱུང༌། དེ་ལེན་པ་དང་དེ་སྲེད་པ་ལས་བྱུང་བ་སོགས་རིམ་གྱིས་བརྟགས་པས་ཐམས་ཅད་ཀྱི་རྩ་བ་མ་རིག་པ་ཡིན་པར་ཤེས་ནས་དེ་སྤོང་བའི་གཉེན་པོ་ལ་བསླབས་པས་རྟེན་འབྲེལ་ལུགས་ལྡོག་ཏུ་འགག་པའམ། འཁོར་བར་འཁྱམས་བྱེད་ཀྱི་རྒྱུ་བདག་ཏུ་འཛིན་པ། རྐྱེན་ལྷན་ཅིག་སྐྱེས་པའི་མ་རིག་པ་དག་སོ་སོར་རྟོག་པའི་ཤེས་རབ་ཀྱིས་གཤིས་ལ་མི་གནས་པར་རྟོགས་ནས་འཁྲུལ་གཞིའི་ཕུག་རྡིབ་ན། འཁྲུལ་སྣང་གི་ཆོས་ཇི་སྙེད་པ་ཆོས་ཉིད་ཀྱི་ངང་དུ་ཟད་ནས་ཐར་པ་བདེ་བ་དམ་པའི་མཆོག་ལ་རབ་ཏུ་སྦྱོར་བར་འགྱུར་རོ། །
གཉིས་པ་བྱེ་བྲག་འོད་གསལ་རྫོགས་པ་ཆེན་པོའི་ལུགས་ལྟར་བཤད་པ་ལ་གཉིས། མཚམས་སྦྱར་བ་དང༌། དོན་དངོས་སོ། །དང་པོ་༼མཚམས་སྦྱར་བ་༽ནི།
འཁྲུལ་གྲོལ་རྒྱུ་རྐྱེན་ཐུན་མོང་ཐེག་པའི་བཤད་ཚུལ་ཀུན་ལས་ཁྱད་པར་དུ་གྱུར་པ། ཐེག་དགུའི་རྩེ་མོ་ཨ་ཏི་ཡོ་ག་སྟེ་ཤིན་ཏུ་རྣལ་འབྱོར་གྱི་ལུགས་ཉིད་མདོ་ཙམ་བརྗོད་པར་བྱ་སྟེ། འཆད་འགྱུར་ལུགས་འདིའི་ལམ་དང་འབྲས་བུའི་གནད་དོན་འདི་ལས་ལོངས་དགོས་པའི་ཕྱིར་རོ། །
གཉིས་པ་༼དོན་དངོས་༽ལ་བཞི། གཞི་དངོས་པོ་གཤིས་ཀྱི་གནས་ལུགས། དེ་ལས་སེམས་ཅན་གྱི་འཁྲུལ་ཚུལ། འཁྲུལ་དུས་གཞི་ཡིས་ཁྱབ་ཚུལ། ཞར་བྱུང་ཡེ་ཤེས་ཀྱི་གནས་ཡུལ་འཁྲུལ་པ་ལྡོག་ཚུལ་དང་བཅས་པའོ། །དང་པོ་༼གཞི་དངོས་པོ་གཤིས་ཀྱི་གནས་ལུགས་༽ལ་གསུམ། ཤེས་བྱ་ཕྱོགས་འཛིན་གྱི་གཞི་དྲུག་སྐྱོན་ཅན་དུ་བསྟན། གནས་ལུགས་ཀ་དག་གི་གཞི་སྐྱོན་མེད་དུ་བཤད། དེ་ལས་གཞི་སྣང་གི་ཤར་ལུགས་བརྒྱད་བསྟན་པའོ། །དང་པོ་༼ཤེས་བྱ་ཕྱོགས་འཛིན་གྱི་གཞི་དྲུག་སྐྱོན་ཅན་དུ་བསྟན་པ་༽ནི།
རྟོགས་ཏེ་སངས་རྒྱས་མ་བྱུང༌། མ་རྟོགས་ཏེ་སེམས་ཅན་མ་བྱུང་བའི་སྔོན་རོལ་ན་ཡེ་ཐོག་དང་པོའི་གཞིའི་གནས་ལུགས་ཇི་ལྟར་ན། རྫོགས་ཆེན་པའི་ལུགས་ཀྱིས་འདོད་ལུགས་སྐྱོན་ཅན་དྲུག་གྲུབ་པའི་མཐའ་རྗེས་སུ་འཛིན་པའི་དབང་དུ་བྱས་པ་སྟེ། དེའང་གཞི་ལྷུན་གྲུབ་ཏུ་འདོད་པ་དང༌། མ་ངེས་པར་འདོད་པ་དང༌། ངེས་པ་དོན་དུ་འདོད་པ་དང༌། ཅིར་ཡང་བསྒྱུར་དུ་བཏུབ་པར་འདོད་པ་དང༌། གང་དུའང་ཁས་བླང་དུ་རུང་བར་འདོད་པ་དང༌། རྣམ་པ་སྣ་ཚོགས་ཁྲ་བོར་འདོད་པ་སྟེ། དེ་ལྟར་རྣམ་པ་དྲུག་པོ་ལ་ནི་ཕྱོགས་ལྷུང་སྐྱོན་ཅན་གྱི་གཞིར་གསུངས་ཏེ། དེའི་རྒྱུ་མཚན་ལྷུན་གྲུབ་ཏུ་འདོད་པ་དེ་ལ་ནི། སྐྱོན་ཡོན་གཉིས་ཀ་ཡེ་ནས་ལྷུན་གྱིས་གྲུབ་པའི་ཆོས་ཅན་ཡིན་ན། ཀ་དག་དང་འགལ་ཞིང་ལམ་ཉམས་སུ་བླང་དུ་མི་རུང་ལ། བླངས་ཀྱང་གྲོལ་མི་རུང་བའི་སྐྱོན་ཡོད་པར་འགྱུར་བ་དང༌། ངེས་མེད་དུ་འདོད་པ་དེ་ལ་ནི། གཞི་ངེས་པ་མེད་པར་བློས་གང་བཏགས་པ་དེར་འགྱུར་ན། གྲོལ་ཚར་ནས་ཀྱང་འཁྲུལ་པ་འབྱུང་བར་ཐལ་བའི་སྐྱོན་དང༌། ངེས་པ་ཅན་དུ་འདོད་པ་དེ་ལྟར་ན། བསྒྱུར་དུ་མི་བཏུབ་པས་མ་རིག་པའི་དྲི་མ་དག་པར་ཡང་མི་འགྱུར་བའི་སྐྱོན་དང༌། ཅིར་ཡང་བསྒྱུར་དུ་བཏུབ་པར་འདོད་པ་ན། རྟག་མི་ཐུབ་པའི་ཕྱིར་གྲོལ་བའི་འབྲས་བུ་ཡང་སླར་རྒྱུ་རུ་ལྡོག་པའི་སྐྱོན་དང༌། གང་དུ་ཡང་ཁས་ལེན་བཏུབ་པར་འདོད་པ་ན། དངོས་པོ་ལ་ཐུག་པ་མེད་ཕྱིར་གཞི་ཡང་ཐུག་མེད་དུ་འགྱུར་ལ། རྟག་ཆད་དུའང་ཁས་ལེན་དགོས་པར་འགྱུར་བའི་སྐྱོན་དང༌། སྣ་ཚོགས་སུ་འདོད་པ་དེ་ཡང་དག་པ་རྣམ་གྲོལ་གྱི་གཞིར་མི་རུང་སྟེ། རྟོག་ཚོགས་དུ་མ་ཅན་དེ་ཉིད་ཀ་དག་གི་གཞི་རུ་མི་རུང་བའི་སྐྱོན་གནས་པའི་ཕྱིར། དེ་ལྟར་གཞི་དྲུག་པོ་དེ་དག་ནི་ཕྱོགས་འཛིན་ཡ་བྲལ་སྐྱོན་ཅན་དུ་འགྱུར་ཕྱིར་འདི་སྐབས་ཀྱི་གཞི་རུ་མི་བཞེད་ཅིང༌། དེ་ཐམས་ཅད་ཀྱིས་གནས་ལུགས་ཕྱོགས་རེ་ལས་མ་རྟོགས་པའི་ཕྱིར་རོ། །
གཉིས་པ་༼གནས་ལུགས་ཀ་དག་གི་གཞི་སྐྱོན་མེད་དུ་བཤད་པ་༽ལ་གཉིས། ཀ་དག་གི་ངོ་བོ་ངོས་བཟུང༌། དེའི་རང་བཞིན་ཞིབ་ཏུ་བཤད་པའོ། །དང་པོ་༼ཀ་དག་གི་ངོ་བོ་ངོས་བཟུང་བ་༽ནི།
རྟོག་པས་ཐ་དད་དུ་བརྟགས་པའི་བློ་སྐྱོན་ལས་གྲོལ་བ། སྐྱོན་མེད་ཀ་དག་གི་གཞི་ལམ་རྗེས་སུ་འཛིན་པའི་གང་ཟག་གི་དབང་དུ་བྱས་པ་ནི་ཡེ་ཐོག་གཞིའི་ཀ་དག་ཅེས་བྱ་བ་སྟེ། དེའང་སྨྲ་བསམ་བརྗོད་འདས་ཆེན་པོ་ཡོད་མེད་ཀྱི་མཐའ་ལས་འདས་པ་སྟེ། ངོ་བོ་ཀ་ནས་དག་པས་ཡོད་པ་རྟག་པའི་མཐའ་དང་བྲལ་ཏེ་དངོས་པོ་དང་མཚན་མའི་ཆོས་སུ་མ་གྲུབ། རང་བཞིན་ལྷུན་གྱིས་གྲུབ་པས་མེད་པ་ཆད་པའི་མཐའ་ལས་འདས་ཏེ། འོད་གསལ་སྟོང་པའི་ཆོས་ཉིད་རྣམ་དག རང་བཞིན་གདོད་མའི་སངས་རྒྱས། ཆོས་སྐུ་འགྱུར་མེད་ཀྱི་དགོངས་པ། འཁོར་འདས་གང་དུའང་མ་གྲུབ་ལ་ཡེ་སྟོང་རང་བྱུང་གི་ཡེ་ཤེས་ཆེན་པོ་ཡེ་ཐོག་ཉིད་ནས་ནམ་མཁའ་ལྟར་གནས་སོ། །ཀ་ནས་དག་ན་སེམས་ཅན་འཁོར་བར་འཁྲུལ་པ་མི་རིགས་སོ་ཞེ་ན། ཡེ་ནས་གྲོལ་ཟིན་པས་དྲི་མ་བསྐྱར་ནས་མཚན་ཉིད་པ་སྦྱང་དུ་མེད་ཅིང་འཁྲུལ་པ་དང་གྲོལ་བ་རང་མཚན་པ་མེད་དེ་རྨི་ལམ་གྱི་གྲོལ་འཁྲུལ་ལྟར་རིག་པའི་རོལ་པ་ཙམ་དུ་སྣང་དུས་ཉིད་ནས་གྲུབ་མ་མྱོང་བས་ཀ་དག་ཡིན་པ་ལ་སྐྱོན་མེད་ཅིང༌། ལྷུན་གྱིས་གྲུབ་ན་འབྲས་བུ་གྲུབ་ཟིན་པས་སེམས་ཅན་རྣམས་འབད་མེད་དུ་གྲོལ་བར་འགྱུར་རོ་ཞེ་ན། ལྷུན་གྲུབ་ཡིན་པས་ཡེ་ནས་དབྱིངས་ཀྱི་སྐུ་དང་ཡེ་ཤེས་རང་བཞིན་རྣམ་དག་ཏུ་རྫོགས་ཀྱང་གཉིད་སད་པ་ལྟར་གློ་བུར་དྲི་བྲལ་གྱི་ཆ་ལས་ཡེ་ཐོག་དེར་མངོན་དུ་གྱུར་པའི་ཆར་ཡོད་པས་སྐྱོན་མེད་དོ། །དེའི་ངང་ལས་གཞི་སྣང་དུ་ཤར་དུས་གྲོལ་འཁྲུལ་གཉིས་ཀའི་གཞི་བྱེད་པའི་ཆ་ནས་སྤྱི་གཞི་ཟེར་ལ། གྲོལ་གཞི་བྱེད་པས་གྲོལ་བའི་གཞི་དང༌། སེམས་ཅན་གྱི་འཁྲུལ་གཞི་བྱེད་པས་འཁྲུལ་གཞི་ཞེས་གཞི་སྣང་གི་ངོ་བོ་གཅིག་ལ་གྲོལ་འཁྲུལ་གྱི་ཆ་དབྱེ་ན་གསུམ་དུ་གནས་པའོ། །འདིར་ཀ་ཞེས་པ་ནི་གཞིའམ་རྩ་བའི་སྒྲ་སྟེ། གདོད་མ་དང་ཐོག་མ་དང་ཡེ་ནས་སོགས་དང་དོན་གཅིག་གོ །
གཉིས་པ་༼དེའི་རང་བཞིན་ཞིབ་ཏུ་བཤད་པ་༽ནི།
ཀ་དག་དེའི་རང་བཞིན་ནི་ཡེ་ཤེས་གཉིས་སམ་གསུམ་ལྡན་ཉིད་དུ་བཞུགས་ཏེ། དེའི་དང་པོ་ལྟར་ན། རིག་པ་དངོས་པོ་མེད་པས་རིག་སྟོང་དབྱེར་མེད་ལ་ལྟོས་ནས་ངོ་བོ་ཀ་དག་གི་ཡེ་ཤེས་བསམ་ངོ་དང་བྲལ་བ་དང༌། རང་བཞིན་ལྷུན་གྲུབ་ཀྱི་ཡེ་ཤེས་གཏིང་གསལ་ཡེ་གདངས་སུ་གནས་ཏེ། ཀློང་དྲུག་པ་ལས། ངོ་བོ་ཉིད་ནི་ཀ་དག་ལ། །རང་བཞིན་དུ་ནི་ལྷུན་གྲུབ་བོ། །ཞེས་སོ། །ངོ་བོའི་ལྡོག་པ་ན་ཡོད་མེད་ཀྱི་མཐའ་ལས་འདས་ལ། རང་བཞིན་གྱི་ལྡོག་པ་ན་འཆར་གཞིའི་ཆ་ཙམ་དུ་གནས་ཏེ། དེ་གཉིས་རང་ངོ་དབྱེར་མེད་མཐའ་གྲོལ་རྫོགས་པ་ཆེན་པོར་བཞུགས་པ་ནི་རིག་པ་རང་གྲོལ་ལས། མཐའ་བཞིའི་དྲི་མ་རང་སངས་ཉིད། །ཅེས་སོ། །ཡེ་ཤེས་གསུམ་ལྡན་དུ་བཞུགས་པ་ནི། རྡོ་རྗེ་སེམས་དཔའ་སྙིང་གི་མེ་ལོང་ལས། གཞིའི་ཆོས་ཐམས་ཅད་ངོ་བོ་རང་བཞིན་ཐུགས་རྗེ་གསུམ་དུ་ཤེས་པར་གྱིས་ཤིག ཅེས་གསུངས་པ་ལྟར་ཆོས་སྐུ་གདོད་ནས་དག་པའི་ངོ་བོ་སྐུར་བཞུགས་པས་སྐུ་གསུམ་འདུ་འབྲལ་མེད་པའི་འཆར་གཞིར་གནས་ཀྱང་མཚན་མ་རིས་ཅན་གྱི་ཞལ་ཕྱག་ཏུ་གྲུབ་པ་ནི་ཅུང་ཟད་ཀྱང་མེད་དོ། །རང་བཞིན་གསལ་བ་འོད་ལྔར་བཞུགས་པས་གདངས་གསུམ་ཡེ་ནས་རང་གསལ་ཀྱང་ཁ་དོག་རིས་བཅས་སུ་སོ་སོར་གྲུབ་པ་ནི་མེད་དོ། །ཐུགས་རྗེ་རིག་པའི་ཡེ་ཤེས་སུ་བཞུགས་པས་མཁྱེན་པའི་ཆ་མ་འགགས་པར་སོ་སོར་གསལ་ཀྱང་བྱ་བ་དང་བྱེད་པའི་རྣམ་པ་ཡུལ་ཡུལ་ཅན་དུ་སྣང་བ་ནི་མེད་དོ། །ཡེ་ཤེས་དེ་དག་ཀ་དག་ཡེ་གཞི་ལ་འཆར་གཞིའི་ཆ་ཙམ་དུ་ཡོད་ལ་རགས་པ་ནི་མེད་པས་སངས་རྒྱས་ཀྱི་དུས་ན་ཡེ་ཤེས་དེ་གཉིས་འབྱུང་བར་འཐད་པ་སྟེ། སྡུད་པ་ལས། ཡེ་ཤེས་མེད་ན་ཡོན་ཏན་འཕེལ་མེད་བྱང་ཆུབ་མེད། །རྒྱ་མཚོ་འདྲ་བའི་སངས་རྒྱས་ཆོས་ཀྱང་མེད་པར་འགྱུར། །ཞེས་སོ། །དེ་ལ་རིག་པ་གཞི་གནས་ནང་དབྱིངས་སུ་ཡོད་དུས་ཐོག་མཐའ་གཉིས་ཀྱི་ཚེ་གཏིང་གསལ་ལས་སྐུ་འོད་དངོས་སུ་མེད་ལ། དེ་ནས་འཕགས་དུས་རང་འོད་ཀྱི་གདངས་དང་བཅས་པའོ། །སྙིང་ནང་དུ་གནས་དུས་གནས་སྐབས་ཀྱི་གཞི་གནས་སུ་བརྗོད་ཀྱང་དབྱིངས་ནས་འཁོར་བར་འཕགས་ཏེ་གྲོལ་སར་མ་ཕྱིན་པས་ད་དུང་གཞི་སྣང་དུ་འདོད་དེ། འདི་ལ་ལྟོས་ནས་རྨ་བྱའི་སྒོ་ང་ལྟར་རང་གདངས་འོད་ལྔའི་ཀློང་ན་རིག་པ་མ་སྨིན་པ་རྨ་བྱའི་ཕྲུ་གུ་ལྟར་གནས་ཤིང་ལམ་སྣང་སྣང་བ་བཞི་ཡི་དུས་སུ་བར་སྣང་ལ་འཇའ་ཚོན་ལྟར་གསལ་བ། གདོས་བཅས་དག་དུས་མཐར་སྐྱོལ་བས་རིག་པ་ཉིད་སྐུར་སྨིན་པའི་ཚེ་སྒོ་ང་ནས་དོན་ཏེ་གནས་པ་ལྟ་བུའོ། །དེས་ན་དབྱིངས་ཀྱི་གཞི་དང་གནས་སྐབས་ཀྱི་གཞི་གཉིས་འོད་ཀྱི་ཁང་པ་དངོས་ལ་མི་འདུག་པ་དང་འདུག་པའི་ཁྱད་པར་ཡོད་ཅིང༌། དེ་ལྟར་ན་ངོ་བོ་སྟོང་གསལ་དབྱེར་མེད། རང་བཞིན་གསལ་སྟོང་དབྱེར་མེད། ཐུགས་རྗེ་རིག་སྟོང་དབྱེར་མེད་དུ་བཞུགས་ཏེ། དེའང་ངོ་བོ་ཀ་ནས་དག་པའི་ཡེ་ཤེས་ནམ་མཁའ་རྣམ་པར་དག་པ་ལྟ་བུར་བཞུགས། རང་བཞིན་ལྷུན་གྱིས་གྲུབ་པའི་ཡེ་ཤེས་རྒྱ་མཚོ་དྭངས་པ་ལྟ་བུར་བཞུགས། ཐུགས་རྗེ་ཀུན་ལ་ཁྱབ་པའི་ཡེ་ཤེས་ནོར་བུ་དྲི་མ་མེད་པ་ལྟ་བུར་བཞུགས་སོ། །
གསུམ་པ་༼དེ་ལས་གཞི་སྣང་གི་ཤར་ལུགས་བརྒྱད་བསྟན་པ་༽ནི།
དེ་ལྟར་ན་དབྱིངས་ཀ་དག་གི་ཡེ་གཞི་གཞོན་ནུ་བུམ་པ་སྐུའི་རྒྱ་རལ་ཏེ་ཡེ་ཤེས་ཀྱི་རླུང་གཡོས་པ་ལས། རིག་པ་གཞི་ནས་འཕགས་པའི་རང་སྣང་ལྷུན་གྲུབ་ཀྱི་སྒོ་བརྒྱད་ཤར་དུས་སྟེང་དུ་ཀ་དག་ཆོས་སྐུའི་སྣང་བ་ནམ་མཁའ་སྤྲིན་མེད་ལྟ་བུ། ཐད་ཀར་ལོངས་སྐུ་འོད་གསལ་གྱི་ཞིང་སྣང་ནམ་མཁའི་དབྱིངས་ཁྱབ་པ། དེའི་རྩལ་ལས་འོག་ན་གཞི་སྣང་ཆེན་པོ་དང༌། དེའི་རྩལ་ལས་འོག་ན་ལོངས་སྐུའི་སྣང་བ་དང་ཕྱོགས་མཚམས་ན་རང་བཞིན་སྤྲུལ་སྐུའི་ཞིང་སྣང་དང༌། མར་འོག་ན་འཁོར་བའི་སྒོ་ལས་འགྲོ་དྲུག་རང་སྣང་གི་ཞིང་ཁམས་ཚད་མེད་པ་སྟེ། དེ་ཐམས་ཅད་ལྷུན་གྲུབ་སྒོ་བརྒྱད་ཀྱི་སྣང་བ་ལས་རང་ཤར་བས་འཁོར་འདས་ཀྱི་སྣང་བ་ཆེན་པོ་དུས་གཅིག་ལ་ཤར་བ་ཞེས་བྱ་སྟེ། ནང་གསལ་ལས་ཕྱི་གསལ་དུ་ཤར་དུས་ངོ་བོའི་སྣང་བ་གོ་མ་འགགས་པར་རང་གསལ། རང་བཞིན་གྱི་སྣང་བ་འོད་ལྔར་ཡེ་གདངས། ཐུགས་རྗེའི་སྣང་བ་སྤྲིན་མེད་པའི་ནམ་མཁའ་ལྟ་བུས་གོ་ཕྱེ་བའི་ཆ་ལས་རང་སྣང་བའོ། །ཤར་ལུགས་ཀྱི་སྒོ་བརྒྱད། བཀྲ་ཤིས་མཛེས་ལྡན་ཆེན་པོའི་རྒྱུད་ལས། ཐུགས་རྗེ་ལྟར་འཆར་བའི་གོ་མ་འགགས་པ། འོད་ལྟར་འཆར་བའི་སྣང་བ་མ་འགགས་པ། ཡེ་ཤེས་ལྟར་འཆར་བའི་ལོངས་སྤྱོད་མ་འགགས་པ། སྐུ་ལྟར་འཆར་བའི་ངོ་བོ་མ་འགགས་པ། གཉིས་མེད་ལྟར་འཆར་བའི་ལྟ་བ་མ་འགགས་པ། མཐའ་གྲོལ་ལྟར་འཆར་བའི་ཐབས་མ་འགགས་པ། དག་པ་ཡེ་ཤེས་ཀྱི་འཇུག་སྒོ་མཐར་ཕྱིན་པ། མ་དག་པའི་ཐུགས་རྗེ་མ་འགགས་པ། འདོད་ཡོན་གྱི་ནོར་བུ་རིན་ཆེན་ལྟ་བུའོ། །ཞེས་པ་ལྟར་རོ། །དེའང་ངོ་བོའི་རྩལ་ལས་ལོངས་སྐུའི་སྣང་བ་དང༌། ཡོན་ཏན་གྱི་རྩལ་ལས་རང་བཞིན་སྤྲུལ་སྐུའི་ཞིང་སྣང་དང༌། ཐུགས་རྗེའི་རྩལ་ལས་འཁོར་བའི་སྒོ་རང་སྣང་དུ་རྨི་ལམ་ལྟར་ཤར་བ་སྟེ། གཞི་སྣང་དེའི་རང་ངོ་ལ་སྣང་ཚུལ་དེ་ལྟར་སྣང་ཡང་འཁྲུལ་མ་འཁྲུལ་གང་དུའང་མ་གྲུབ་ཅིང༌། གཞི་སྣང་ལ་ལྷུན་གྲུབ་ཀྱི་སྒོ་ཡོད་པས་དག་པའི་ཞིང་དང་མ་དག་པའི་འཁྲུལ་སྣང་མཐོང་བའི་གནད་ཀྱང་འདི་ལ་ཐུག་པའོ། །འདི་ཉིད་གྲོལ་གཞི་ཡིན་ལ་ཀ་དག་ནི་གྲོལ་ས་ཡིན་པས་ཁྱད་པར་ཕྱེད་པ་གལ་ཆེ་ཞིང༌། དེའང་གཞི་སྣང་ཉིད་རང་ངོ་ཤེས་ན་གྲོལ་རྐྱེན་བྱེད་པའི་ཆ་ནས་གྲོལ་གཞི་དང༌། མ་ཤེས་ན་འཁྲུལ་རྐྱེན་བྱེད་པའི་ཆ་ནས་འཁྲུལ་གཞིར་བཏགས་པ་ནི། དུང་དཀར་པོ་ལ་སེར་པོར་འཁྲུལ་རྐྱེན་བྱས་པ་ལྟ་བུ་སྟེ། འཁྲུལ་པ་དངོས་མ་ཡིན་ཡང་རྐྱེན་བྱས་དུས་བཏགས་པའོ། །ཀུན་ཏུ་བཟང་པོའི་གྲོལ་ལུགས་ནི། གཞི་སྣང་ཤར་བའི་སྐད་ཅིག་ལ་གཞན་དུ་མ་བཟུང་བར་རང་སྣང་དུ་ངོ་ཤེས་པས་འགྱུ་བ་རང་ཐོག་ཏུ་ཆོད་དེ་སྐད་ཅིག་དང་པོ་ལ་རང་སྣང་དུ་ཤར་བ་རང་ངོ་ཤེས་པས་རྟོགས་པ་སྐྱེས་ཏེ་བྱེ་བྲག་ཕྱེད། གཉིས་པ་ལ་འཁྲུལ་པ་སངས་ཤིང་ཡེ་ཤེས་རྒྱས་པས་གཞི་འབྲས་བུར་སྨིན་ཏེ་ངོ་བོ་ཡེ་སངས་རྒྱས་པ་ལ་རྟོགས་པས་ཡང་སངས་རྒྱས་པ་ཞེས་བྱ། རང་སྣང་ཀ་དག་ཏུ་ཐིམ་ནས་གཞི་ཐོག་ཏུ་ཀུན་གྱི་སྔོན་རོལ་དུ་སངས་རྒྱས་པའི་སྟོན་པ་ཀུན་ཏུ་བཟང་པོ་ཞེས་བྱའོ། །
གཉིས་པ་དེ་ལས་སེམས་ཅན་གྱི་འཁྲུལ་ཚུལ་བཤད་པ་ལ་གཉིས། འཁྲུལ་པའི་ཚུལ་སྤྱིར་བསྟན། ལུས་འགྲུབ་ཚུལ་བྱེ་བྲག་ཏུ་དབྱེ་བའོ། །དང་པོ་༼འཁྲུལ་པའི་ཚུལ་སྤྱིར་བསྟན་པ་༽ནི།
རྒྱུ་གསུམ་རྐྱེན་བཞིས་ཡིད་དྲུག་གཡོས་པ་ལས། །
འཆར་གཞིའི་རང་ངོ་མ་ཤེས་ལྔ་ཚན་གྱི། །
ཆོས་རྣམས་གཟུང་འཛིན་རྟེན་འབྲེལ་ཚུལ་གྱིས་འཁོར། །
འཁྲུལ་པ་ཇི་ལྟར་བྱུང་ན། རྒྱུ་མ་རིག་པ་གསུམ་དང་རྐྱེན་བཞི་དམིགས་པ་མ་དག་པའི་ཆ་ལས་སྣང་བ་ལ་ཤེས་པ་གཟུང་འཛིན་དུ་འཁྲུལ་དུས་ཡིད་དྲུག་འཛིན་པ་མ་འགགས་པར་གཡོས་པ་ལས་ཉོན་མོངས་པ་དྲུག་བག་ལ་ཉལ་གྱི་ཆར་ཤར་བས་རིག་པ་བཅིངས་ཏེ་ཡུལ་དྲུག་གི་སྣང་བ་ལ་འཁྲུལ་པ་ནི། འཆར་གཞི་སྣང་བ་རང་ངོ་མ་ཤེས་པའི་དབང་གིས་ཏེ། རིམ་གྱིས་བག་ཆགས་མཐུ་བརྟས་པས་ཕུང་པོ་དང་དབང་ཡུལ་སོགས་ལྔ་ཚན་གྱི་ཆོས་རྣམས་གཟུང་འཛིན་གྱི་ཆ་ལས་བྱུང་ཞིང་རྟེན་འབྲེལ་བཅུ་གཉིས་ལུགས་འབྱུང་ཚུལ་གྱིས་འཁོར་བའི་འཁོར་ལོ་རྨི་ལམ་ལྟར་འཁོར་བའོ། །དེའང་ཞིབ་མོར་བཤད་ན། གཞི་ལས་གཞི་སྣང་ཤར་དུས་ཐུགས་རྗེའི་རྩལ་ཤེས་པ་གསལ་རིག་ཡུལ་དཔྱོད་ནུས་སུ་རང་ཤར་བ་དེ་རང་ངོ་མ་ཤེས་པ་ལ་ལྟོས་ནས་མ་རིག་པ་གསུམ་དང་མཚུངས་ལྡན་དུ་ཤར་ཏེ། རྒྱུ་བདག་ཉིད་གཅིག་པའི་མ་རིག་པ་ཤེས་པར་སྐྱེས་པ་དེ་ཉིད་དུ་མ་ཤེས་པ་དང༌། ལྷན་ཅིག་སྐྱེས་པའི་མ་རིག་པ་རང་ངོ་མ་ཤེས་པ་དེ་དང་ཤེས་པ་དེ་གཉིས་ལྷན་ཅིག་སྐྱེས་པ་དང༌། ཀུན་བརྟགས་པའི་མ་རིག་པ་རང་སྣང་ལ་གཞན་དུ་དཔྱོད་པའི་ཆ་དང་གསུམ་མོ། །གཞི་སྣང་དེ་རང་ལས་བྱུང་བར་མ་ཤེས་པས་རྒྱུའི་རྐྱེན།  དེ་ཉིད་ཡུལ་དུ་ཤར་བས་དམིགས་པའི་རྐྱེན། བདག་དང་བདག་གིར་བཟུང་བས་བདག་པོའི་རྐྱེན། དེ་གསུམ་དུས་མཚུངས་པས་དེ་མ་ཐག་པའི་རྐྱེན་བཞིར་འཁྲུལ་པ་སྟེ། མདོར་ན་འཁྲུལ་པའི་རྒྱུ་མ་རིག་པ། རྐྱེན་ཤེས་པ་ལ་ཡུལ་སྣང་བའོ། །མ་རིག་པ་ལ་ངོ་བོའི་ཆ་ལས་རྨོངས་པ་དྲུག་ཏུ་བྱུང་སྟེ། རང་ཤར་ལས། རྩ་བ་སེམས་ཀྱི་མ་རིག་པ་དང༌། འཁྲུལ་པ་ཡུལ་གྱི་མ་རིག་པ་དང༌། འཁྲུལ་གཞི་གཞིའི་མ་རིག་པ་དང༌། འཛིན་པ་རྟོག་པའི་མ་རིག་པ་དང༌། བཅོས་པ་ལམ་གྱི་མ་རིག་པ་དང༌། མ་ཤེས་པ་རྨོངས་པའི་མ་རིག་པ་དང༌། དེ་ལྟར་མ་རིག་པ་རྣམ་པ་དྲུག་བྱུང་སྟེ་རང་གི་སྣང་བ་མི་མཐོང་ངོ༌། །ཞེས་སོ། །དེ་ལས་འཛིན་པའི་ཡིད་དྲུག་གཡོས་པ་ནི། ཡིད་འགྱུ་བ་དང་བཅས་པ་དང༌། ཤེས་པས་རང་རིག་པ་དང༌། ཡུལ་འཛིན་པ་དང༌། ཡུལ་ངེས་པར་འཛིན་པ་དང༌། ཡུལ་ལ་ཡེངས་པ་དང༌། ཉོན་མོངས་པ་རགས་པ་སྟེ། ནང་དུ་རྩེ་གཅིག་ཏུ་འཛིན་པ་ནི་དྲུག་གི་ཆའི་རྨོངས་པའོ། །དེས་ན་རྟེན་འབྲེལ་བཅུ་གཉིས་ཀྱི་ཚུལ་གྱིས་འཁྲུལ་ཞིང་འཁོར་ཏེ། ཕྱི་རུ་ལོ་དང་ཟླ་བའི་ཆ་བཅུ་གཉིས། ནང་དུ་ཉོན་མོངས་པ་བཅུ་གཉིས་རྣམས་ཚོགས་པས་སྐྱེ་མཆེད་བཅུ་གཉིས་སུ་སྲིད་པར་བྱས་པ་ནི་རྟེན་འབྲེལ་ལུགས་སུ་འཇུག་པ་བཅུ་གཉིས་མ་དག་པ་ལས་འབྱུང་བས་ཏེ། གཞི་ལས་གཞི་སྣང་དུ་ཤར་དུས་རིག་པའི་རྩལ་ལས་ཡིད་ཀྱི་ཤེས་པ་བྱུང་སྟེ་རང་ངོ་མ་ཤེས་པ་དང་ལྷན་ཅིག་པས་མ་རིག་པའོ། །དེ་ལས་འཁྲུལ་པས་འདུ་བྱེད་དོ། །དེ་ལས་ཡུལ་གྱི་རྣམ་པ་ལ་དཔྱོད་པས་རྣམ་པར་ཤེས་པའོ། །དེ་ལས་འདི་ནི་ཡུལ་ལོ། །སྣང་བའོ། །ཞེས་པ་ལ་སོགས་པའི་མིང་དུ་འབྱེད་པའོ། །དེ་ལས་མིང་ཅན་དོན་གྱི་རང་བཞིན་གཟུགས་སུ་འཛིན་པས་སྲིད་པའི་འཁྲུལ་པ་དང་པོ་མིང་དང་གཟུགས་ཞེས་བྱའོ། །དེ་ལས་ཡུལ་གྱི་རྣམ་པ་དྲུག་ལ་ཤེས་པ་སྐྱེ་ཞིང་མཆེད་པའི་སྐྱེ་མཆེད་དྲུག་ཏུ་བྱུང་ངོ༌། །དེ་ལས་ཡུལ་འཛིན་པའི་རེག་པའོ། །དེ་ལས་ཆགས་སྡང་བར་མའི་ཆའི་ཚོར་བའོ། །དེ་ལས་ཡུལ་ལ་ཞེན་པའི་སྲེད་པའོ། །དེ་ལས་ཕྱིས་ཀྱི་ལེན་པ་པོ་དང་དེ་ལྟར་ཡུལ་དང་དུ་ལེན་པའི་ལེན་པའོ། །དེ་ལས་འཁྲུལ་པ་དུ་མར་སྣང་བ་དང་བྱེད་པ་མྱོང་བའི་ཆ་ཅི་འབྱུང་མ་ངེས་པ་བསྐྱེད་པས་སྲིད་པའོ། །དེ་ལས་གཟུགས་མེད་གཟུགས་དང་འདོད་པར་སྐྱེ་བས་སྐྱེ་བའོ། །དེ་ལས་རྒས་པ་དང་ན་བ་དང་ཤི་བའི་བར་དུ་འབྱུང་སྟེ་ཡང་དང་ཡང་དུ་དེ་ལྟར་འཁོར་བས་འཁོར་བའི་རྒྱུ་རྟེན་འབྲེལ་ལུགས་སུ་འཇུག་པ་བཅུ་གཉིས་གཞི་སྣང་ལས་དང་པོར་མཆེད་པའོ། །དེ་ལས་སྲིད་པ་སོ་སོར་འཁྲུལ་དུས་ཀྱི་རྟེན་འབྲེལ་བཅུ་གཉིས་ཀྱང་ཞར་ལས་ཤེས་པར་བྱ་སྟེ། ཆོས་ཉིད་ནུབ་ནས་རང་མ་རིག་པ་ལས་ཕྱི་མའི་འདུ་བྱེད་དང༌། རྣམ་ཤེས་ཀྱི་ཆས་ལུས་འཚོལ་བ་དང༌། མངལ་དུ་ཚུད་དེ་མེར་མེར་པོ་ལ་སོགས་པ་ནས་མིང་དང་གཟུགས་སུ་གྲུབ་པ་དང༌། དེའི་སྐྱེ་མཆེད་དྲུག་དང༌། རྐྱེན་འདུས་པས་རེག་པ་དང༌། བདེ་སྡུག་གི་ཚོར་བ་དང༌། མྱོང་བ་ལ་སྲེད་པ་དང༌། ཡུལ་དང་ལས་ཀྱི་ལེན་པ་དང༌། ཡང་སྲིད་པའི་ཉེ་བར་ལེན་པ་དང༌། མངལ་ནས་སྐྱེ་བ་དང༌། དར་ལ་བབ་པའི་ཚོགས་པ་གཞན་དུ་འགྱུར་བའི་བརྒྱུད་པ་ནི་རྒས་པ་དང་མཐར་འཆི་བ་སྟེ་འབྲེལ་ཆགས་སུ་འབྱུང་བའོ། །དེ་ལྟར་འཁོར་བའི་ཚེ་གཟུགས་ལ་སོགས་པའི་ཡུལ་ལྔ་ནི་འོད་ལྔ་རང་སྣང་དུ་མ་ཤེས་པར་གཟུང་བའི་ཆ་ལས་བྱུང་ཞིང༌། ཉོན་མོངས་པ་ལྔ་ནི་ཡེ་ཤེས་ལྔ་རང་ངོ་མ་ཤེས་པའི་ཆ་ལས་བྱུང༌། སྣ་ཚོགས་སྡུད་པའི་ལུས་སེམས་ལ་སོགས་པ་ལྔ་ནི་ཆོས་ཉིད་ཀྱི་རང་གདངས་མ་དག་པ་ལས་བྱུང༌། ཀུན་ནས་འཚོལ་བའི་ཡིད་ལ་སོགས་པ་ལྔ་ནི་རླུང་ལྔ་རྣམ་པར་མ་དག་པ་ལས་བྱུང༌། བསམ་པ་དྲན་པས་འཛིན་པའི་བདག་ཏུ་རྟོག་པ་དང༌། ཡུལ་དུ་མ་ལ་བདག་ཏུ་རྟོག་པ་དང༌། འགྱུ་བ་ཐ་དད་པ་ལ་བདག་ཏུ་རྟོག་པ་དང༌། ཤེས་པའི་རྣམ་པ་ཙམ་ལ་བདག་ཏུ་རྟོག་པ་དང༌། ཆོས་རྣམ་པར་སེམས་པ་དང་བཅས་པ་ལ་བདག་ཏུ་རྟོག་པ་དང་ལྔ་ནི་འགྱུ་བ་རང་ཐོག་ཏུ་མ་ཆོད་པ་ལས་བྱུང་བའོ། །དེ་ལྟར་མ་དག་པ་འཁོར་བའི་ཆོས་རྣམས་རིག་པའི་ངང་ལས་བྱུང་ངང་ལ་གནས་ངང་ལ་རོལ་པ་ཙམ་ལས་གཞན་དུ་གཡོས་པ་ཅུང་ཟད་ཀྱང་མེད་པ་ནི་རྨི་ལམ་གཉིད་ཀྱི་ངང་ལས་མ་གཡོས་པ་ལྟ་བུ་སྟེ། དོན་ལ་སྟོང་གཟུགས་མེད་པ་གསལ་སྣང་གི་ཆོ་འཕྲུལ་ཙམ་དུ་བསྟན་པ་ནི་འཁོར་བའི་རྣམ་གཞག་དག་ཏུ་གསུངས་སོ། །
གཉིས་པ་༼ལུས་འགྲུབ་ཚུལ་བྱེ་བྲག་ཏུ་དབྱེ་བ་༽ལ་བཞི། ཁམས་གསུམ་གྱི་ལུས་འགྲུབ་ཚུལ་སྤྱིར་བསྟན། མངལ་སྐྱེས་ཀྱི་རྟེན་བྱེ་བྲག་ཏུ་དབྱེ། ཀུན་རྫོབ་དོན་དམ་གྱི་འབྲེལ་པ་དགོད། ཁྱབ་བྱེད་འབྱུང་བའི་ཚང་ཚུལ་སྨོས་པའོ། །དང་པོ་༼ཁམས་གསུམ་གྱི་ལུས་འགྲུབ་ཚུལ་སྤྱིར་བསྟན་པ་༽ནི།
འཁྲུལ་གཞི་གསུམ་ལས་ཡུལ་དང་ལུས་སེམས་བྱུང༌། །
ཁམས་གསུམ་ཡིད་སྣང་གདོས་བཅས་ལུས་སུ་གྲུབ། །
གཞི་ལས་རང་སྣང་དུ་ཤར་བ་རང་ངོ་མ་ཤེས་པ་ལྷན་ཅིག་སྐྱེས་པའི་མ་རིག་པས་རྒྱུ་བྱས། རང་ལ་སྣང་ཡང་གཞན་དུ་བཟུང་བ་ཀུན་ཏུ་བརྟགས་པའི་མ་རིག་པས་རྐྱེན་བྱས། རང་སྣང་འོད་གསལ་གྱི་སྣང་བས་འཁྲུལ་གཞི་བྱས་ཏེ། དེའང་ཆ་གསུམ་ལས། ངོ་བོ་སྟོང་པས་གོ་ཕྱེ་བ་ནི་ཆོས་ཉིད་ཡུལ་གྱི་འཁྲུལ་གཞི། རང་བཞིན་འོད་ལྔ་སྣང་བའི་ཡུལ་ཕྱི་རོལ་སྣོད་དང་གདོས་བཅས་ལུས་ཀྱི་འཁྲུལ་གཞི། ཐུགས་རྗེའི་གདངས་རྩལ་རིག་པ་སེམས་ཀྱི་འཁྲུལ་གཞིར་གྱུར་ཏེ་ཁམས་གསུམ་དུ་འཁྲུལ་པའི་ཐོག་མར་གཟུགས་མེད་ཏིང་ངེ་འཛིན་ཡིད་ཀྱི་ལུས་ཅན་མིང་གཞིའི་ཕུང་པོ་ལ་སེམས་ཀྱི་རྒྱུད་བརྟེན་པ། དེ་ནས་གཟུགས་ཁམས་པ་འོད་ལྔ་སྣང་བའི་ལུས་ཅན་ལ་སེམས་ཀྱི་རྒྱུད་བརྟེན་པ། འདོད་ཁམས་པ་གདོས་བཅས་ཤ་ཁྲག་ལུས་ལ་སེམས་ཀྱི་རྒྱུད་བརྟེན་པ་རྣམས་སུ་གྲུབ་བོ། །
གཉིས་པ་༼མངལ་སྐྱེས་ཀྱི་རྟེན་བྱེ་བྲག་ཏུ་དབྱེ་བ་༽ནི།
མངལ་སྐྱེས་འབྱུང་བ་ཟུག་བྱེར་སྙོམས་པ་ལས། །
རྩ་ཡིག་རླུང་ཐིག་ཀུན་རྫོབ་དོན་དམ་སྨིན། །
དེ་ལས་རྡོ་རྗེའི་ལུས་མངལ་སྐྱེས་རྣམས་ནི་རྒྱུ་ཉོན་མོངས་པས་བསྐྱེད་པའི་འབྱུང་བ་ས་ཆུ་མེ་རླུང་བཞི་པོ་ཟུག་པ་དང༌། བྱེར་བ་དང༌། སྙོམས་པ་གསུམ་གྱིས་སྡུད་པ་དང༌། བཤིགས་པ་དང༌། བསྲེ་ཞིང་སྨིན་པའི་ལས་བྱས་ཏེ་ཐོག་མར་མེར་མེར་པོའི་དུས་སུ་ཕྱོགས་བཞིར་འབྱུང་བཞིའི་རྩ་ཕྲ་མོ་ས་བོན་གྱི་ཡི་གེ་བཞི་དང་བཅས་པ། དེ་ནས་ནུར་ནུར་པོའི་དུས་ལ་སོགས་པར་ལྟེ་བའི་རྩ་མདུད་ལ་སྒྲོན་མའི་སྤྱ ན་དང་འབྱུང་བའི་སྤྱན་གྱི་མིག་ཆུང་གཉིས། སྙིང་གའི་རྩ་བཞིར་ཤ་ཁྲག་དྲོད་དབུགས་ཀྱི་དྭངས་མ་ཆགས་ཤིང་ཚོགས་བརྒྱད་ཀྱི་རྟེན་གསལ་བར་བྱས། རིམ་པས་འཁོར་ལོ་བཞི་སྤྱན་གཉིས་གཉིས་དང་བཅས་པ། དབང་པོ་ལྔའི་རྟེན་གྱི་རྩ་གཙོ་མོ་གསུམ་ལ་མ་དག་པའི་དུས་སུ་སྒོ་གསུམ་དང་དུག་གསུམ། དག་པའི་དུས་སྐུ་གསུམ་གྱི་རྟེན་བྱེད་པའི་ཡི་གེ་འབྲུ་གསུམ། འཁོར་ལོ་ལྔ་ལ་དཔའ་བོ་འབྲུ་ལྔ། དེ་ལས་གྱེས་པའི་རྩ་ཕྲན་བཞི་བརྒྱ་བདུན་ཅུ་རྩ་གཉིས། རྩ་བ་ཡན་ལག་ལས་བྱེད་པའི་རླུང་ལྔ་ཕྲག་གསུམ་ལ་སོགས་པ་ལས་དང་ཡེ་ཤེས་ཀྱིས་བསྡུས་པའི་རླུང༌། ཀུན་རྫོབ་ཀྱི་ཐིག་ལེ་གཡས། དོན་དམ་གྱི་ཐིག་ལེ་གཡོན། རང་བཞིན་གྱི་ཐིག་ལེ་དབུས་ཀྱི་ཆར་གནས་ཏེ་ལུས་ཡོངས་སུ་རྫོགས་པ་ཀུན་རྫོབ་དང་དོན་དམ་གྱི་འབྱུང་བ་བཞིའི་སྨིན་སོས་ཆགས་ཤིང་གྲུབ་པའོ། །
གསུམ་པ་༼ཀུན་རྫོབ་དོན་དམ་གྱི་འབྲེལ་པ་དགོད་པ་༽ནི།
སྔ་མ་ལ་བརྟེན་ཕུང་སོགས་མཆེད་པ་དང༌། །
ཕྱི་མས་སྒྲོན་བཞིའི་རྒྱུ་བྱས་སྣང་བཞི་མཐོང༌། །
སྔ་མ་ཞེས་པ་རྟེན་ཀུན་རྫོབ་འབྱུང་བ་བཞི་ལ་བརྟེན་ནས་ཕུང་པོ་ལྔ་དང༌། སོགས་ཁོངས་ནས་ཡེ་ཤེས་ཀྱི་རྟེན་དུ་གྱུར་པས་དེ་དག་མཆེད་པ་དང་བསྐྱེད་པའི་ཚུལ་ཡང་ཤ་ལ་བརྟེན་ནས་གཟུགས་ཀྱི་ཕུང་པོར་མཆེད། ཁྲག་ལ་བརྟེན་ནས་འདུ་ཤེས། དྲོད་ལ་བརྟེན་ནས་རྣམ་ཤེས། དབུགས་ནང་དུ་རྔུབ་པ་ལ་བརྟེན་ནས་འདུ་བྱེད། རླུང་ཕྱིར་འགྲོ་བ་ལ་བརྟེན་ནས་ཚོར་བའི་ཕུང་པོར་མཆེད་དོ། །ཡང་ཤ་ལ་བརྟེན་ནས་རྩ་བསྐྱེད། རྩས་རླུང་བསྐྱེད། རླུང་གིས་ལས་དང་ཡེ་ཤེས་ཀྱི་རླུང་གཉིས་ཀ་བསྐྱེད། ལས་རླུང་གིས་འཁོར་བ་སྡུད། ཡེ་ཤེས་ཀྱིས་འདས་པ་སྡུད་དོ། །ཡང་ཁྲག་ལ་བརྟེན་ནས་ཆུ་སེར་བསྐྱེད། དེས་ཐིག་ལེ་བསྐྱེད། ཐིག་ལེ་ལ་བརྟེན་ནས་ཀུན་རྫོབ་ཀྱི་སྨིན་སོ་དབང་པོ་ལྔ་འབྱུང༌། དབང་པོའི་རྒྱུ་ཉོན་མོངས་པ་ལྔ། འདས་པ་དང་མ་འོངས་པ་དང་ད་ལྟའི་རྟོག་ཚོགས་འདུས་པ་ལས་འཁོར་འདས་ཀྱི་རྒྱུར་འབྱུང་བའོ། །དེ་དག་ནི་ཀུན་རྫོབ་ཀྱི་འབྱུང་བཞིའི་འཕེལ་བརྩིས་པའོ། །ཕྱི་མ་ཞེས་པ་དེ་ལ་བརྟེན་པ་དོན་དམ་པའི་འབྱུང་བཞིས་སྒྲོན་མ་བཞིའི་རྒྱུ་བྱས་ཤིང༌། དེ་ལས་སྣང་བཞིའི་ཡེ་ཤེས་འཆར་ཞིང་མཐོང་བ་སྟེ། དེའང་ཁ་དོག་དཀར་པོ་རབ་ཏུ་མཆེད་པ་ལས་རྒྱང་ཞགས་ཆུའི་སྒྲོན་མའི་རྒྱུ་བྱས། ཆུའི་རླུང་གི་རྩ་ལས་བྱུང༌། དམར་པོ་རབ་ཏུ་དམར་བ་ལས་ཐིག་ལེ་སྟོང་པའི་སྒྲོན་མའི་རྒྱུ་བྱས། མེའི་རྩ་ལས་བྱུང༌། སེར་བ་རབ་ཏུ་སེར་བ་ལས་དབྱིངས་རྣམ་པར་དག་པའི་སྒྲོན་མའི་རྒྱུ་བྱས། སའི་རྩ་ལས་བྱུང༌། ཁ་དོག་རབ་ཏུ་ལྗང་བ་ལས་ཤེས་རབ་རང་བྱུང་གི་སྒྲོན་མའི་རྒྱུ་བྱས། ལམ་རླུང་གི་རྩ་ནས་འབྱུང་ངོ༌། །དེ་ཡང་ཤེས་རབ་རང་བྱུང་གིས་རིག་པ་བསྐྱེད། རྒྱང་ཞགས་ཀྱིས་འོད་བསྐྱེད། ཐིག་ལེས་སྐུ་བསྐྱེད། དབྱིངས་ཀྱིས་ཡེ་ཤེས་བསྐྱེད་དོ། །རྒྱང་ཞགས་ཆུའི་སྒྲོན་མས་ནི་ཆོས་ཉིད་མངོན་སུམ་གྱི་སྣང་བ་མཐོང་ལ། ཐིག་ལེ་སྟོང་པའི་སྒྲོན་མས་ཉམས་གོང་འཕེལ་གྱི་སྣང་བ་མཐོང༌། དབྱིངས་རྣམ་པར་དག་པའི་སྒྲོན་མས་རིག་པ་ཚད་ཕེབས་ཀྱི་སྣང་བ་མཐོང༌། ཤེས་རབ་རང་བྱུང་གི་སྒྲོན་མས་ཆོས་ཉིད་ཟད་པའི་སྣང་བ་མཐོང་བའི་རྟེན་བྱེད་དོ། །དེའང་ཀུན་རྫོབ་ཀྱི་རྩ་དང་ཐིག་ལེ། ལས་ཀྱི་རླུང་རྣམས་ཀྱིས་ལས་དང་ཉོན་མོངས་པ་འབྱུང་བཞིའི་དར་གུད་སྐྱེད་པར་བྱེད་ལ། དོན་དམ་གྱི་རྩ་ཐིག ཡེ་ཤེས་ཀྱི་རླུང་རྣམས་ཀྱིས་རྒྱུ་ཡེ་ཤེས། རྐྱེན་འོད་དང་ཁ་དོག བྱེད་ལས་སྐུ་དང་ཡེ་ཤེས་སུ་སྨིན་པའི་ལས་བྱེད་པ་ཡིན་ནོ། །
བཞི་པ་༼ཁྱབ་བྱེད་འབྱུང་བའི་ཚང་ཚུལ་སྨོས་པ་༽ནི།
དེ་དག་ལ་ཁྱབ་བྱེད་འབྱུང་བ་ལྔ་ཕྲག་ལྔ་སྟེ་ཉི་ཤུ་རྩ་ལྔ་རང་གི་ལུས་ལ་རང་བཞིན་གྱིས་ཚང་བས་ཡེ་ཤེས་ཀྱི་གདངས་དང་རྩལ་ལ་སོགས་པ་བྱེད་པ་སྟེ། རང་ཤར་ལས། འབྱུང་བ་ཆེན་པོ་ལྔ་ནི་རང་གི་ལུས་ལ་ཚང་ངོ༌། །དེ་ཡང་རླུང་རྣམ་པ་ལྔས་ཡེ་ཤེས་ཀྱི་གདངས་བྱེད་དོ། །མེ་རྣམ་པ་ལྔས་ཡེ་ཤེས་ཀྱི་རྩལ་བྱེད་དོ། །ས་རྣམ་པ་ལྔས་ཡེ་ཤེས་ཀྱི་ངོ་བོ་བྱེད་དོ། །ཆུ་རྣམ་པ་ལྔས་ཡེ་ཤེས་ཀྱི་ཡུལ་བྱེད་དོ། །ནམ་མཁའ་རྣམ་པ་ལྔས་ཡེ་ཤེས་ཀྱི་གནས་བྱེད་དོ། །ཞེས་སོགས་རྒྱས་པར་གསུངས་སོ། །དེ་ལ་ས་ལྔའི་གནས་ཚུལ་ནི། ཀུན་ཏུ་སྣང་བའི་ས་རིག་པ་དང་ལྷན་ཅིག་ཏུ་གནས། མི་འགྱུར་བ་རྡོ་རྗེའི་ས་སྒྲོན་མ་དང་ལྷན་ཅིག་ཏུ་གནས། ཐམས་ཅད་འབྱུང་བ་རིན་པོ་ཆེའི་ས་ཐིག་ལེ་དང་ལྷན་ཅིག་ཏུ་གནས། སྣང་བ་སྟོན་པ་ཀུན་ཏུ་མཐའ་ཡས་པའི་ས་དབྱིངས་ཡེ་ཤེས་གཉིས་དང་ལྷན་ཅིག་ཏུ་གནས། སྒྲུབ་པ་མཐར་ཕྱིན་པའི་ས་ཤེས་རབ་དང་ལྷན་ཅིག་ཏུ་གནས་སོ། །ཆུ་ལྔ་ལས། འགྱུར་བ་མེད་པའི་ཆུ་རྩ་ཐམས་ཅད་ལ་གནས། ཞིབ་གསལ་དག་གི་ཆུ་རུས་པ་ཐམས་ཅད་ལ་གནས། ཡོན་ཏན་རྒྱས་པའི་ཆུ་ཁྲག་ཐམས་ཅད་ལ་གནས། ཆགས་པ་མེད་པའི་ཆུ་ཆུ་སེར་ཐམས་ཅད་ལ་གནས། འཛིན་མེད་རྫོགས་པའི་ཆུ་མིག་གི་ནང་ན་གནས་སོ། །མེ་ལྔ་ལས། ཕྱི་ནང་ཀུན་ཏུ་ཁྱབ་བྱེད་ཀྱི་མེ་གློ་བ་ན་གནས། ཕྱི་ནང་ཀུན་གསལ་གྱི་མེ་མིག་གཉིས་དང་ཡན་ལག་ལ་གནས། ཕྱི་ནང་ཀུན་ཏུ་མཉམ་པའི་མེ་ཤ་པགས་བར་ན་གནས། ཕྱི་ནང་གི་བྱ་བ་རྟོག་པའི་མེ་རྐང་མཐིལ་གཉིས་ན་གནས། ཕྱི་ནང་གི་བྱ་བ་སྒྲུབ་པའི་མེ་ལག་མཐིལ་གཉིས་ན་གནས་སོ། །རླུང་ལྔ་ལས། སྲོག་འཛིན་པའི་རླུང་སྲོག་རྩ་ན་གནས། བཀྲག་དང་གཟི་མདངས་སྐྱེད་པའི་རླུང་སྨིན་ཕྲག་ན་གནས། མེ་དང་མཉམ་དུ་གནས་པའི་རླུང་ཕོ་བ་ན་གནས། ཀུན་ཏུ་ཁྱབ་བྱེད་ཀྱི་རླུང་ལུས་ཀུན་ལ་ཁྱབ་པར་གནས། སྙིང་རྗེ་མེད་པ་བསྐལ་པ་ལས་ཀྱི་རླུང་སྙིང་དང་སྙིང་ཤུན་གྱི་བར་ན་གནས་སོ། །ནམ་མཁའ་ལྔ་ལས། ཀུན་ལ་ཁྱབ་པའི་ནམ་མཁའ་རིག་པ་དངོས་དང་དབྱེར་མེད་དུ་གནས། ཡུལ་མེད་གསལ་དྭངས་ཀྱི་ནམ་མཁའ་འོད་ལྔ་དང་དབྱེར་མེད་དུ་གནས། མ་འདྲེས་དག་པའི་ནམ་མཁའ་དབྱིངས་རྣམ་པར་དག་པ་དང་དབྱེར་མེད་དུ་གནས། དོན་མཚོན་བྱེད་ཀྱི་ནམ་མཁའ་རྟགས་ཀྱི་ཡེ་ཤེས་ཐིག་ལེ་སྟོང་པ་དང་དབྱེར་མེད་དུ་གནས། དག་པའི་ཞིང་དུ་སྒྲོལ་བྱེད་ཀྱི་ནམ་མཁའ་སྐུ་དང་ཡེ་ཤེས་ཀྱི་སྣང་བ་ཐམས་ཅད་དང་དབྱེར་མེད་དུ་གནས་སོ། །དེ་ལས་རླུང་ལྔ་ལ་ལྔ་ཚན་དུ་དབྱེ་བའི་བྱེད་ལས་དང་གནས་ཚུལ་རྒྱས་པར་གསུངས་ཀྱང་འདིར་མ་སྤྲོས་སོ། །
གསུམ་པ་འཁྲུལ་དུས་གཞི་ཡིས་ཁྱབ་ཚུལ་ནི།
སེམས་ཅན་ཁམས་ཀུན་སངས་རྒྱས་སྙིང་པོས་ཁྱབ། །
སྣང་ལུགས་འཆར་ལུགས་ལྔ་ཕྲག་དྲུག་གིས་མཚོན། །
འདི་ལྟར་འཁྲུལ་པར་སྣང་བའི་སེམས་ཅན་གྱི་ཁམས་ལ་གཞི་སངས་རྒྱས་ཀྱི་སྙིང་པོས་ཇི་ལྟར་ཁྱབ་ཅིང་གནས་ཤེ་ན། རྡོ་རྗེ་སེམས་དཔའ་སྙིང་གི་མེ་ལོང་གི་རྒྱུད་ལས། འཇིག་རྟེན་གྱི་ཁམས་ཀྱི་སེམས་ཅན་ཐམས་ཅད་ལ་དེ་བཞིན་གཤེགས་པའི་སྙིང་པོ་ཏིལ་འབྲུ་ལ་མར་གྱིས་ཁྱབ་པ་བཞིན་དུ་གནས་སོ། །ཞེས་པ་དང༌། ནོར་བུ་ཕྲ་བཀོད་ལས། ཏིལ་འབྲུའམ་ནི་ཡུངས་འབྲུ་ལ། །མར་ཉིད་ཡེ་ནས་ལྷུན་གྲུབ་བཞིན། །སེམས་ཅན་ལུས་ལྟར་སྣང་བ་ལ། །དེ་བཞིན་གཤེགས་པའི་ས་བོན་ནི། །མཐུན་པའི་འོད་དང་བཅས་པར་སྣང༌། ཞེས་པ་དང༌། ཐལ་འགྱུར་ལས། རང་རིག་ཡེ་ཤེས་ལུས་ལ་གནས། །ཏིལ་འབྲུ་ལ་ནི་མར་བཞིན་ནོ། །ལུས་ཀྱི་བཀྲག་དང་གཟི་མདངས་ནི། །ཡེ་ཤེས་རླན་གྱིས་ཁྱབ་པར་བྱེད། །ཅེས་པ་དང༌། རང་ཤར་ལས། ཡང་དག་སངས་རྒྱས་དགོངས་པ་ནི། །སེམས་ཅན་ཀུན་གྱི་རང་རྒྱུད་ལ། །སྐུ་དང་ཡེ་ཤེས་ཚུལ་དུ་གནས། །ཞེས་སོགས་ཐུན་མོང་མདོ་རྒྱུད་ངེས་དོན་དུ་གྱུར་པ་རྣམས་དང་མཐུན་པར་གསུངས་སོ། །འདི་ལ་ཀུན་ཏུ་བཟང་པོ་ཀློང་ཆེན་རབ་འབྱམས་ཀྱིས། སངས་རྒྱས་ཀྱི་སྙིང་པོ་སྟོབས་དང་མཚན་དཔེ་སོགས་ཀྱི་ཆོས་ཅན་དུ་ཡོད་པ་དང༌། སྙིང་པོ་བསྟན་པའི་མདོ་རྣམས་དྲང་དོན་དུ་སྨྲ་བ་ལས་ལུང་དང་རིགས་པས་རྩོད་པ་སྤོང་བ། ཡང་དག་པའི་དགེ་བའི་བཤེས་གཉེན་གྱིས་མ་བསྟན་ན་མཐོང་དུ་མི་རུང་བའི་དོན་བླ་མ་དམ་པ་ལས་རྙེད་པས་ཀྱང་སྤྲོ་བར་རིགས་པ། ས་ལ་གནས་པའི་བྱང་ཆུབ་སེམས་དཔས་ཀྱང་རྟོགས་དཀའ་བའི་གནས་སུ་འགྱུར་ན་ཚུ་རོལ་མཐོང་བས་ལྟ་སྨོས་ཀྱང་ཅི་དགོས་ཞེས་སངས་རྒྱས་ཁོ་ནའི་གསང་བ་རྡོ་རྗེའི་གནས་ཡིན་པས་ཀྱང་སྤྲོ་དགའ་སྐྱེད་པ། ཡང་དག་པའི་བླ་མས་བསྟན་ན་དངོས་སུ་མཐོང་ལ་རང་བཞིན་དུ་བར་དོར་རང་སྣང་མངོན་དུ་འཆར་བས་ཀྱང་སྤྲོ་དགའ་སྐྱེད་པར་རིགས་པ་སོགས་ཀྱིས་གསང་བ་ཟབ་མོའི་གནས་རྒྱ་ཆེར་གདམས་པར་མཛད་པ་ནི་དེ་ཉིད་ཀྱི་གསུང་རབ་ལས་རྟོགས་པར་བྱ་སྟེ། དེ་དག་ནི་ཁྱབ་ཚུལ་སྤྱིར་བསྟན་པའོ། །དེའི་ཁྱབ་ཆོས་བྱེ་བྲག་ཏུ་བཤད་ན། སྣང་ལུགས་དང་འཆར་ལུགས་ལྔ་ཕྲག་དྲུག་གིས་མཚོན་པར་གསུངས་ཏེ། དེའང་སྙིང་པོའི་ཡེ་ཤེས་དེ་ཉིད་ལ་སྐུ་ལྔ་དང༌། ཡེ་ཤེས་ལྔ་དང༌། འོད་ལྔ་དང༌། རིགས་ཀྱི་ཆོས་ལྔ་དང༌། ཡེ་ཤེས་ཀྱི་རླུང་ལྔ་དང༌། ངོ་བོ་རང་བཞིན་ཐུགས་རྗེའི་ཆོས་ལྔ་ཡེ་ནས་གནས་པའི་རྟགས་སུ་མ་དག་པའི་སྣང་བ་ལ་ཉོན་མོངས་པ་ལྔ་དང༌། ཕུང་པོ་ལྔ་དང༌། འབྱུང་བ་ལྔ་དང༌། དབང་པོ་ལྔ་དང༌། འདོད་ཡོན་ལྔ་དང༌། སྒོ་གསུམ་རང་བཞིན་གྱི་ཆོས་ལྔར་གནས་ཏེ། མུ་ཏིག་ཕྲེང་བ་ལས། དེ་ལྟར་སྙིང་པོ་དེ་ཉིད་ལ། །སྐུ་ལྔ་ཡེ་ཤེས་ལྔ་དང་ནི། །འོད་ལྔ་ཁ་དོག་རྣམ་པ་ལྔ། །ཆོས་ལྔ་ཡེ་ཤེས་རླུང་ལྔ་ཉིད། །ངོ་བོ་ལྔ་དང་རང་བཞིན་ལྔ། །ཐུགས་རྗེ་ལྔ་ཡིས་ཀུན་ལ་ཁྱབ། །ཅེས་སོ། །དེའང་རིག་པའི་ཡེ་ཤེས་སྐུ་ལྔར་ཡེ་ནས་གནས་པས་ད་ལྟ་ཕུང་པོ་ལྔར་ཤར་བ་སྟེ། རིག་པའི་ངོ་བོ་དང་དབྱིངས་ལྷུན་གྱིས་གྲུབ་པའི་རྣམ་པར་སྣང་བས་རྣམ་པར་སྣང་མཛད། དེ་ཉིད་འཕོ་འགྱུར་མེད་པས་མི་བསྐྱོད་པ་དང༌། ཡོན་ཏན་རིན་པོ་ཆེའི་ཚོགས་ཀྱི་གཏེར་དུ་གྱུར་པས་རིན་ཆེན་འབྱུང་ལྡན་དང༌། འོད་ཟེར་ཚད་མེད་པས་འོད་དཔག་མེད་དང༌། ཡེ་ནས་སངས་རྒྱས་སུ་གྲུབ་པས་དོན་ཡོད་གྲུབ་པའི་སྐུ་རྣམས་སུ་གནས་སོ། །དེ་བཞིན་དུ་ཡེ་ཤེས་ལྔ་གདོད་ནས་གནས་པས་ད་ལྟ་ཉོན་མོངས་པ་ལྔ་རུ་ཤར་བ་སྟེ། རིག་པའི་ངང་དུ་སྐུ་དང་ཞིང་ཁམས་ལ་སོགས་པ་རང་གསལ་བས་མེ་ལོང་ཡེ་ཤེས་སོ། །དེ་ཐམས་ཅད་རིག་པར་མཉམ་པས་མཉམ་པ་ཉིད་ཀྱི་ཡེ་ཤེས་སོ། །མ་འདྲེས་པར་སྣང་བས་སོར་རྟོག་ཡེ་ཤེས་སོ། །ཡེ་ནས་ལྷུན་གྱིས་གྲུབ་པས་བྱ་གྲུབ་ཡེ་ཤེས་སོ། །དེ་ཐམས་ཅད་ཆོས་ཉིད་དུ་རོ་གཅིག་པས་ཆོས་དབྱིངས་ཡེ་ཤེས་སོ། །འོད་ལྔ་ལས་འབྱུང་བ་ལྔར་བྱུང་སྟེ། རིག་པ་ལ་དྲི་མ་མེད་པས་འོད་དཀར་པོའོ། །ཡོན་ཏན་རྫོགས་པས་སེར་པོའོ། །རིག་པར་འདུས་པས་དམར་པོའོ། །མ་བཙལ་རྫོགས་པས་ལྗང་གུའོ། །འགྱུར་བ་མེད་པས་མཐིང་ཁ་སྟེ། དེ་དག་ཀྱང་ཡུམ་ལྔའི་དག་པའོ། །རིགས་ལྔ་ཡོད་པས་མཚོན་བྱེད་དབང་པོ་ལྔར་ཤར་བ་སྟེ། དབྱིངས་དེ་བཞིན་ཉིད་ཀྱི་ངོ་བོར་ཡེ་ཤེས་བསམ་གྱིས་མི་ཁྱབ་པར་གཤེགས་པ་སྟེ་ངོ་བོ་དབྱེར་མེད་པས་དེ་བཞིན་གཤེགས་པའི་རིགས་དང༌། མི་འགྱུར་བས་རྡོ་རྗེ་དང༌། ཡོན་ཏན་རྫོགས་པས་རིན་པོ་ཆེ་དང༌། ལས་དང་ཉོན་མོངས་པས་མ་གོས་པས་པདྨ་དང༌། རིག་པའི་ལས་སམ་ཆོ་འཕྲུལ་དུ་རྫོགས་པས་ལས་ཀྱི་རིགས་སོ། །རླུང་ལྔ་ཡོད་པས་ཡུལ་ཉེ་བར་སྤྱོད་པ་འདོད་ཡོན་ལྔར་སྦྱོར་བ་སྟེ། ཡེ་ཤེས་ཀྱི་དྲོད་ཕེབས་པས་མེ་མཉམ་གྱི་རླུང་ངོ༌། །འཁོར་འདས་ཀྱི་འཆར་གཞིར་བྱེད་པས་སྲོག་འཛིན་གྱི་རླུང་ངོ༌། །སྣང་བ་དུ་མར་འབྱེད་པས་དྭངས་སྙིགས་འབྱེད་པའི་རླུང་ངོ༌། །འཁོར་འདས་གང་ལའང་ཁྱབ་པས་ཁྱབ་བྱེད་ཀྱི་རླུང་ངོ༌། །རིག་དུས་འཁོར་བ་མྱང་འདས་སུ་གྲོལ་བའི་གཞི་བྱེད་པས་སྙིང་རྗེ་མེད་པ་ལས་ཀྱི་རླུང་ངོ༌། །འདི་དག་འགྱུ་བའི་རླུང་མ་ཡིན་གྱི། ས་ཆ་ལ་བཏགས་པས་རིག་པ་ཡེ་ཤེས་ཀྱི་རླུང་ངོ༌། །ཆོས་ལྔའམ་ཤེས་རབ་ལྔ་ཡོད་པས་སྒོ་གསུམ་རང་བཞིན་གྱི་ཆོས་ལྔ་ཚན་རྣམས་སུ་འཆར་ཏེ། འཁོར་འདས་ཀྱི་འཆར་གཞི་སོ་སོར་བྱེད་པས་འབྱེད་པའི་ཤེས་རབ་བོ། །རིག་པའི་ངང་དུ་གཅིག་པས་སྡུད་པའི་ཤེས་རབ་བོ། །རིག་པ་ལས་མ་འདས་པས་ཁྱབ་བྱེད་ཀྱི་ཤེས་རབ་བོ། །རིག་དུས་འདི་ཉིད་དུ་ཡོད་པས་ཡོད་པའི་ཤེས་རབ་བམ། ཡང་ན་འཁོར་འདས་གཉིས་ཀའི་སྲོག་གཅོད་པས་སྒྲོལ་བྱེད་ཀྱི་ཤེས་རབ་བོ། །རིག་པ་ལས་གཞན་མེད་པས་རང་བྱུང་གི་ཡེ་ཤེས་ཞེས་བྱ་སྟེ། འདི་དག་རྟོག་དཔྱོད་ཀྱི་ཤེས་རབ་མ་ཡིན་གྱི་རིག་པ་ཡེ་ཤེས་ཀྱི་ཆ་ལ་བཏགས་པའོ། །དེ་དག་ཀྱང་གཞི་རིག་པ་ཉིད་ལ་མ་ཚང་ན་ཉེར་ལེན་ལུས་སེམས་ལ་མི་ཚང༌། དེ་ལ་མ་ཚང་ན་སེམས་ལ་སྣང་བའི་ཕྱི་ཡུལ་ལ་མི་ཚང་སྟེ། མོ་གཤམ་ལ་བུ་མེད་པས་བཞིན་མེད་ལ། བཞིན་མེད་པས་མེ་ལོང་དུ་མི་སྣང་བ་བཞིན་ནོ། །སྣང་བ་ལ་སྣང་བ་ལུས་སེམས་ལ་ཚང་བ་ལས་བྱུང་ལ་དེ་རིག་པ་ལ་ཚང་བས་བྱུང་སྟེ། ལྷས་བྱིན་ལ་མགོ་ཡོད་པས་བཞིན་ཡོད་ལ་དེ་ཡོད་པས་མེ་ལོང་ནང་དུ་གཟུགས་བརྙན་འཆར་བ་བཞིན་ནོ། །དེ་དག་ཀྱང་ཀུན་བྱེད་ལས། ཇི་ལྟར་སྣང་བ་ང་ཡི་ངོ་བོ་ཉིད། །ཇི་ལྟར་ཤར་བ་ང་ཡི་ངོ་བོ་ཡིན། །ང་ལས་མ་གཏོགས་པ་ཡི་ཆོས་རྣམས་ནི། །སྣང་ཞིང་སྲིད་པས་བསྡུས་པ་འདི་ན་མེད། །ཅེས་པ་དང༌། ནོར་བུ་ཕྲ་བཀོད་ལས། དཔེར་ན་བཞིན་དང་མེ་ལོང་བཞིན། །གང་སྣང་དེ་ལ་དེ་ལྟར་སྣང༌། །ཞེས་སོ། །
བཞི་པ་ཞར་བྱུང་ཡེ་ཤེས་ཀྱི་གནས་ཡུལ་འཁྲུལ་པ་ལྡོག་ཚུལ་དང་བཅས་བཤད་པ་ནི།
རིག་པ་སྙིང་དབུས་གཞལ་ཡས་གསུམ་ལ་བརྟེན། །
འོད་གསལ་སྒོ་བཞིར་ཐིག་ལེ་བཟང་པོ་ལས། །
ཕྱིར་གསལ་འཆར་བའི་སྒོ་ནི་མིག་གཉིས་ཏེ། །
ཡུལ་དང་གནད་བལྟེམས་འཁྲུལ་པ་རུ་ལྡོག་ནས། །
གདོད་མའི་གྲོལ་སར་འབད་མེད་སྙོགས་པའོ། །
སངས་རྒྱས་ཀྱི་སྙིང་པོའམ་རིག་པ་ཡེ་ཤེས་དེ་ཉིད་འཁྲུལ་སྣང་གདོས་བཅས་ཀྱི་ལུས་དང་འབྲེལ་བར་གནས་པའི་བྱིན་རླབས་ཀྱིས་ཡེ་ཤེས་ཀྱི་སྣང་བ་འཆར་བའི་ཚུལ་ཡང༌། བཞུགས་གནས་དངོས་ནི་སྙིང་རིན་པོ་ཆེ་དཔལ་གྱི་བེའུའི་དབུས་སུ་གནས་ལ། དེའི་གདངས་ནི་དུང་ཁང་བྷཉྫ་འབར་བའི་གཞལ་ཡས་དང༌། ལྟ་བྱེད་མིག་གི་གཞལ་ཡས་དང༌། འགྱུ་བྱེད་རྩའི་གཞལ་ཡས་ན་གནས་ཏེ། ཐལ་འགྱུར་ལས། ཙིཏྟ་རིན་ཆེན་གཞལ་ཡས་སུ། །རིན་ཆེན་འདུས་པ་ཟུར་བརྒྱད་སྒོ། །ཡེ་ཤེས་ལྔ་དང་སྐུ་ལྔ་སྟེ། །རླུང་དང་ཤེས་པའི་རྩ་ལའང་ལྔ། །ཐམས་ཅད་ལྔ་ལྔའི་རང་བཞིན་ནོ། །ཞེས་པ་དང༌། སྤྱི་དང་ཙིཏྟ་རྩ་ནང་ན། །མ་བཅོས་དག་པའི་ཆོས་ཉིད་གནས། །ཞེས་སོགས་རྒྱ་ཆེར་གསུངས་སོ། །དེའང་ངོ་བོ་སྐུར་གནས་པ་བུམ་པའི་སྐུ་ལྟ་བུ། རང་བཞིན་འོད་དུ་གནས་པ་བུམ་ནང་གི་མར་མེ་ལྟ་བུ། ཐུགས་རྗེ་འོད་ཟེར་དུ་གནས་པ་ཉི་མའི་འོད་ཟེར་ལྟ་བུའོ། །སྙིང་གའི་འོད་གསལ་ལས་སྒོ་བཞིར་གྱེས་པས་རྩ་བཞི་སྟེ། ཀ་ཏི་གསེར་གྱི་རྩ་ཆེན་ནས་འོད་གསལ་གྱི་སྣང་བ་འབྱུང་བའི་རྟེན་བྱེད། དར་དཀར་སྣལ་མ་ནས་ཕྱི་ཡུལ་ལ་འཇུག་པའི་རྟེན་བྱེད། ཕྲ་ལ་འཁྲིལ་ནས་རང་འཆར་བའི་རྟེན་བྱེད། ཤེལ་སྦུག་ཅན་ནས་རང་སྣང་བའི་རྟེན་བྱེད་དོ། །སྟོང་པ་རང་གྲོལ་ནི་ཚངས་བུག་ལ་ཟུག་པ་སྟེ་ལུ་གུ་རྒྱུད་སྐུའི་རྟེན་བྱེད་པ་དང་བསྡོམས་ན་ནང་རྩ་ལྔ་སྟེ་ཡེ་ཤེས་ལྔའི་འོད་ཡིན་ལ། རང་བཞིན་དུ་གཞིར་བྱེད་པས་སྒྲོན་མ་བཞིའི་འཕེལ་སྟོན། འོད་ཀྱི་རྩ་བཞི་ནས་འོད་གསལ་དག་པའི་ཐིག་ལེ་རྒྱུ་བས་དེ་ལ་བརྟེན་ནས་འོད་གསལ་བསྒོམ་པ་སྟེ། དེའང་ཀ་ཏི་གསེར་གྱི་རྩ་ཆེན་ན་གཞིའི་ཐིག་ལེ་བཟང་པོ་ངོ་བོ་རང་བཞིན་ཐུགས་རྗེ་གསུམ་གྱི་བདག་ཉིད་སྙིང་ག་ལ་བརྟེན་ནས་གནས་སོ། །དར་དཀར་སྣལ་མ་ན་ལམ་གྱི་ཐིག་ལེ་བཟང་པོ་སྒྲོན་མ་བཞི་དང་བཅས་པ་ཆུའི་སྒྲོན་མ་སྟེ་གཡས་ནའོ། །ཕྲ་ལ་འཁྲིལ་ན་བཟང་པོའི་རྩེ་མོའི་ཐིག་ལེ་ཉམས་གོང་འཕེལ་གྱི་སྣང་བ་སྣ་ཚོགས་པ་གཡོན་ནའོ། །ཤེལ་སྦུག་ཅན་ན་ཚད་ཕེབས་ཀྱི་སྣང་བའི་རྟེན་ནང་གསལ་ཡེ་ཤེས་ཀྱི་འཆར་གཞིར་གནས་སོ། །སྟོང་པ་རང་གྲོལ་ན་རྡོ་རྗེ་ལུ་གུ་རྒྱུད་ཀྱི་སྐུ་གནས་པའོ། །ཡེ་ཤེས་ཀྱི་སྣང་བ་ཕྱིར་གསལ་དུ་འཆར་བའི་སྒོ་ནི་མིག་གཉིས་ཡིན་ལ། དེའང་མིག་གཡས་ནས་རྒྱང་ཞགས་སྒྲོན་མ་དང་ཤེས་རབ་རང་བྱུང་གི་སྒྲོན་མ་གཉིས་ཏེ་ཇི་སྙེད་མཁྱེན་པའི་ཡེ་ཤེས་ཐབས་སྣང་བའི་རང་བཞིན་དུ་འཆར་ལ། མིག་གཡོན་ནས་ཐིག་ལེ་སྟོང་པའི་སྒྲོན་མ་དང་དབྱིངས་རྣམ་དག་གི་སྒྲོན་མ་གཉིས་ཇི་ལྟ་བ་མཁྱེན་པའི་ཡེ་ཤེས་ཤེས་རབ་སྟོང་པའི་རང་བཞིན་དུ་འཆར་ཞིང༌། དེའི་དབུས་ཚངས་པའི་བུ་ག་ནས་རིག་པ་རྟོག་མེད་ཀྱི་སྐུ་ལུ་གུ་རྒྱུད་ཐིག་ལེ་བརྩེགས་མར་སྣང་བའོ། །རྒྱུ་མཚན་དེ་ལྟ་བས་ཕྱི་ནང་གི་ཡུལ་གྱི་འབེན་ལ་བརྟེན། འདུག་སྟངས་གཟིགས་སྟངས་རླུང་གི་གནད་རྣམས་བལྟེམས་ཏེ་འོད་གསལ་གྱི་རྣལ་འབྱོར་ལམ་དུ་བྱས་པས་འཁྲུལ་པའི་སྣང་བ་རུ་ལྡོག་སྟེ། ཀ་དག་གདོད་མའི་གྲོལ་ས་རིན་པོ་ཆེ་གསང་བའི་སྦུབས་སུ་འབད་མེད་དུ་སྙོགས་ཤིང་གྲོལ་བར་འགྱུར་བ་ནི་ཆོས་ཉིད་ཀྱི་རང་བབས་ལས་བྱུང་བའོ། །འཁོར་བ་འགྲུབ་བྱེད་རྒྱུ་རྐྱེན་བསྟན་པ་སྐབས་བཞི་པའི་འགྲེལ་པའོ། །
ཐེག་པའི་སྒོ་ཀུན་ལས་བཏུས་པ་གསུང་རབ་རིན་པོ་ཆེའི་མཛོད་བསླབ་པ་གསུམ་ལེགས་པར་སྟོན་པའི་བསྟན་བཅོས་ཤེས་བྱ་ཀུན་ཁྱབ་ཅེས་བྱ་བ་ལས་གདུལ་ཞིང་སྣོད་བཅུད་ཀྱི་འཇིག་རྟེན་རིམ་པར་ཕྱེ་བ་སྟེ་གནས་དང་པོའི་འགྲེལ་པ་གྲུབ་བོ།། །།
སྤྱི་དོན་གསུམ་པ་ཐ་མར་དགེ་བ་མཇུག་གི་དོན་ཚིགས་སུ་བཅད་པ་འཕགས་ནོར་གྱི་གྲངས་སུ་བསྟན་པའི་དོན་ལ་ལྔ། དངོས་པོའི་རང་བཞིན་བསྟན་པ། བརྩམས་དོན་གྱི་དགོས་པ་བརྗོད་པ། ཇི་ལྟར་རྩོམ་པའི་ཚུལ། གང་ལ་བརྟེན་ནས་ལེགས་བྱས་དོན་ལྡན་དུ་སྨོན་པ། ནོངས་བཤགས་ཤིས་བརྗོད་ཀྱི་མཐར་དགེ་བའོ། །
དང་པོ་༼དངོས་པོའི་རང་བཞིན་བསྟན་པ་༽ནི། 
མངོན་པར་བརླམས་ཏེ་བསྒྲིམས་ནས་བརྩམས་རྣམས་ཀྱང༌། །
ཕྱོགས་རེའི་མིག་དང་ཕྱོགས་ལྷུང་དབང་གྱུར་ན། །
མ་སྦྱངས་བྱིས་པས་འཐོར་རྙེད་བསྡུས་པ་ཡིས། །
མཁས་རྣམས་མགུ་བ་སྐྱེད་པར་ཅི་སྟེ་ནུས། །
གངས་རིའི་ལྗོངས་སུ་སྔོན་བྱོན་སྒྲུབ་བརྒྱུད་ཀྱི་ཤིང་རྟ་ཆེན་པོ་རྣམས་གོང་དུ་བཀུར། ཕྱིས་ནས་བྱོན་པའི་མཁས་པ་དང་ཆེན་པོར་མངོན་པར་རློམས་པ་ཕལ་མོ་ཆེས། ལུང་ཁུངས་ཀྱི་རྒྱབ་བརྟེན། རིགས་པའི་དགག་སྒྲུབ། མཐའ་དཔྱོད་ཚིག་ཚོགས་ཀྱི་སྤྲོས་པ་དུ་མ་སྤེལ་ཏེ་རབ་ཏུ་བསྒྲིམས་ནས་བརྩམས་པའི་གླེགས་བམ་གྱི་ཕྲེང་བ་རྣམས་ཀྱང༌། ཁ་ཅིག་ཕྱོགས་རེའི་མིག་གཡག་ཞར་གྱིས་རྩྭའི་རྗེས་སུ་འགྲོ་བ་དང༌། ཁ་ཅིག་རང་ཕྱོགས་ཀྱི་ཁ་ཟིན་དང་གྲུབ་མཐའི་རྐང་འཛུགས་པ་སོགས་འདོད་པའི་ཕྱོགས་སུ་ལྷུངས་པས་ཐུབ་བསྟན་རིས་སུ་མ་ཆད་པའི་དྲང་པོའི་ལམ་དང་མཛའ་བ་མ་ཡིན་པའི་གཞན་དབང་དུ་གྱུར་ན། སྐྱེས་ཐོབ་ཀྱི་མིག་བུ་ཉེས་པའི་རབ་རིབ་ཀྱིས་བཀབ། སྦྱངས་སྟོབས་ཀྱི་ན་ཚོད་ཅུང་ཟད་ཀྱང་མ་སྨིན་པའི་བྱིས་པ་རྣམ་དཔྱོད་ཤིན་ཏུ་ཉམ་ཆུང་བས་ཚིག་དོན་འཐོར་བུ་རྙེད་ཚད་འབའ་སམ་དུ་བསྡུས་པའི་གཞུང་ཉི་ཚེ་བ་འདི་ཡིས་རང་ཉིད་འདོད་པ་འཇོ་བ་ཙམ་དུ་ཟད་ཀྱི། བློ་གྲོས་ཀྱི་རྩལ་དང་ལྡན་པས་རིགས་པའི་ལམ་ནས་དྲངས་པའི་དཔྱོད་པ་ལ་དགྱེས་པའི་མཁས་པ་རྣམས་མགུ་བ་སྐྱེད་པ་ཅི་སྟེ་ནུས་ཏེ་མི་ནུས་སོ། །དེ་ལྟ་མོད་ཀྱི་ཕྱོགས་སུ་མ་ལྷུང་བའི་གཟུར་གནས་སྐྱེས་ཆེན་ཆོས་ཀྱི་སྤྱན་དང་ལྡན་པ་རྣམས་ནི་ལྷག་བསམ་གྱི་ཚུལ་ལས་བརྩམས་ཏེ་དགྱེས་པའི་ཞབས་བསིལ་དུ་འགྱུར་རོ། །
གཉིས་པ་༼བརྩམས་དོན་གྱི་དགོས་པ་བརྗོད་པ་༽ནི། 
དེ་ལྟ་ན་ཡང་བསྟན་ཞབས་དགེ་སྦྱོང་གཟུགས། །
ཆོས་ཀྱི་ཁུངས་ཙམ་ཇི་བཞིན་མི་ཤེས་ན། །
མཚན་ཉིད་ཕྱོགས་རེར་རྟོགས་པ་ག་ལ་ཞིག །
དེ་ལྟའི་སྨན་དུ་གྱུར་སྙམ་ལེགས་པར་སྦྱར། །
མཁས་པ་རྣམས་མགུ་བ་སྐྱེད་མི་ནུས་པ་ནི་བླུན་པོའི་ཅལ་ཅོལ་ཡིན་པས། མུ་ཅོར་གྱི་གླེགས་བམ་འབྲི་བའི་ངལ་བ་ལྷུར་ལེན་པའི་ཁུར་ལྕི་སུ་ཞིག་གིས་བཀལ་ཞེ་ན། དེ་ལྟ་ནའང་ཐུབ་པའི་བསྟན་ཞབས་རྟགས་ཙམ་འཛིན་པ་ལ་ལས་ཀྱིས་འཕངས་པའི་དགེ་སྦྱོང་ཤིན་ཏེ་མ། ཐོས་སྒྲོག་གི་གཟུགས་བརྙན་བདག་ལྟ་བུ། མདོ་སྔགས་དམ་པའི་ཆོས་ཀྱི་གཞུང་ལུགས་མན་ངག་དང་བཅས་པ་ཐོག་མར་གང་ལས་བྱུང༌། ཤིང་རྟའི་སྲོལ་སུས་ཕྱེས། ཟབ་མོའི་གནད་གང་དུ་ཡོད། ཡིག་ཆ་དོ་གལ་ཆེ་ཆུང་དང་བསླད་ཡོད་མེད་ཙམ་ཡང་ཇི་བཞིན་པ་མི་ཤེས་ན། དེ་དག་གི་ཚིག་དང་དོན་གྱི་མཚན་ཉིད་ཕྱོགས་རེ་ཙམ་རྟོགས་པའང་ལྟ་ག་ལ་ཞིག་པས། སྦྱངས་པ་ཆེན་པོ་དང་ལྡན་པའི་མཁས་པ་རྣམས་ལ་མི་དགོས་ཀྱང༌། བཤད་མ་ཐག་པ་ལྟ་བུའི་བློ་ཆུང་རྣམས་ཀྱི་བློ་གྲོས་ཀྱི་མིག་བུ་དབྱེ་བའི་སྨན་དུ་གྱུར་ཅིག་གུ་སྙམ་དུ་ལྷག་པའི་བསམ་པ་གཡོ་མེད་པས་སྦྱར་བའོ། །
སྔར་མ་གྲགས་དང་འགྲན་ཕྱིར་བརྗོད་མིན་ཀྱང༌། །
དེང་སང་སྐྱེ་བོ་བློ་དང་བརྩོན་འགྲུས་དམན། །
གཞུང་ལུགས་རྒྱ་མཚོའི་ཕ་མཐར་བརྒལ་མི་ནུས། །
རང་འདྲར་ཕན་སླད་ཐེག་སྒོ་ཉུང་ངུར་བསྡུས། །
དེའང༌། རྒྱལ་སྲས་ཞི་བ་ལྷའི་ཞལ་ནས། 
སྔོན་ཆད་མ་བྱུང་བ་ཡང་འདིར་བརྗོད་མེད། །
སྡེབ་སྦྱོར་མཁས་པའང་བདག་ལ་ཡོད་མིན་ཏེ། །
དེ་ཕྱིར་གཞན་དོན་བསམ་པའང་བདག་ལ་མེད། །
རང་གི་ཡིད་ལ་སྒོམ་ཕྱིར་ངས་འདི་བརྩམས། །
ཞེས་གསུངས་པ་ལྟར་སྔར་མ་གྲགས་པའི་ཤིང་རྟའི་སྲོལ་དང་ལེགས་བཤད་ཀྱི་སྒོ་གླེགས་འབྱེད་པའི་བསོད་ནམས་དང་བློ་གྲོས་མི་ལྡན་ལ། དམ་པ་རྣམས་རང་དོན་དུ་ཤེས་རབ་རྣམ་པ་གསུམ་གྱི་རྩེ་མོར་ཕྱིན་ནས་གཞན་དོན་དུ་འཆད་རྩོད་རྩོམ་གསུམ་གྱི་སྣང་བ་སྦར་བས་བསྟན་པ་རིན་པོ་ཆེ་གསལ་བར་མཛད་པ་ལ་གྲགས་འདོད་ལྷུར་ལེན་གྱིས་འགྲན་པའི་ཕྱིར་དུ་བརྗོད་པའང་མ་ཡིན་ཀྱང༌། དེང་སང་རྩོད་དུས་ཀྱི་སྙིགས་མར་སྐྱེས་པའི་སྐྱེ་བོ་ཕལ་ཆེ་བ་དག་བློ་གྲོས་ཀྱི་མཐུ་ཤིན་ཏུ་ཆུང་ཞིང་བརྩོན་འགྲུས་ཀྱི་སྟོབས་ཆེས་དམན་པས། ཐོག་མ་ནས་ཐོས་བསམ་གྱི་ལམ་ལ་འཇུག་མི་ནུས་ཤིང༌། བརྒྱ་ལ་དད་པ་དང་མོས་པའི་བློ་གྲོས་དགེ་བ་རེ་རེ་ཙམ་འཇུག་པར་སྲིད་ནའང༌། རྒྱུ་གཉིས་ཀྱིས་རིག་གནས་ཕྲན་ཚེགས་ཙམ་ཡང་མཐར་ཕྱིན་པ་ཤིན་ཏུ་དཀའ་བས། གཞུང་ལུགས་རྒྱ་མཚོ་ལྟ་བུའི་ཕ་མཐར་བརྒལ་མི་ནུས་པ་དངོས་སྟོབས་ཀྱི་རིགས་པས་གྲུབ་པའི་ཕྱིར། རང་བློ་ཤེས་བྱའི་གནས་ལ་སྦྱོང་བ་དང༌། རང་འདྲ་བའི་བློ་དམན་པ་དག་ལ་འཚོ་བྱེད་པའི་གཅེས་བཏུས་བཞིན་དུ་ཕན་པར་འགྱུར་བའི་སླད་དུ། ཐེག་པའི་སྒོ་ཀུན་ལས་བཏུས་ཏེ་ཚིག་དོན་ཉུང་ངུར་བསྡུས་ཀྱང༌། ལེགས་པར་རྟོགས་ན་ཤེས་བྱ་ཀུན་ལ་བློ་གྲོས་ཀྱི་རྣམ་དཔྱོད་ཆགས་ཐོགས་དང་བྲལ་བས་ཁྱབ་པར་འགྱུར་རོ། །
གསུམ་པ་༼ཇི་ལྟར་རྩོམ་པའི་ཚུལ་༽ནི། 
གཞུང་ཆེན་འགའ་ཞིག་བྱང་བར་ཀློག་རྣམས་ཀྱང༌། །
ཤེས་བྱ་སྤྱི་ལ་གྱ་ཚོམ་བློ་ཡིས་བརྒལ། །
རིག་གནས་ཕྲ་མོའི་ལམ་ལ་ངལ་བ་རྣམས། །
གསུང་རབ་རྒྱ་ཆེན་ལྟ་བའི་བློ་མིག་བརྟུལ། །
དེ་དག་བདག་གིས་ཇི་བཞིན་རྟོགས་མིན་ཀྱང༌། །
མང་དུ་ཐོས་དང་དམ་པའི་གསུང་རྣམས་ལ། །
བཤེས་གཉེན་གྱི་ཚུལ་འཛིན་པ་ཟུང་སོགས་མཁས་ཤིང་དངོས་གྲུབ་བརྙེས་པའི་ཡོངས་སུ་འཛིན་པ་རྣམས་ཀྱི་བཀའ་དྲིན་ལས་མདོ་སྔགས་གསར་རྙིང་གི་གཞུང་ལུགས་གདམས་ངག་རིག་གནས་ཡན་ལག་དང་བཅས་མང་དུ་ཐོས་པ་དང༌། འཕགས་ཡུལ་གྱི་གཞུང་ལུགས་ཆེན་པོ་རྣམས་དང༌། གངས་ལྗོངས་བཤད་རྒྱུད་འདེགས་པའི་ཀ་ཆེན་བཅུ། སྒྲུབ་བརྒྱུད་ཤིང་རྟ་ཆེན་པོ་བརྒྱད་རྗེས་འབྲང་དང་བཅས་པ། ཁྱད་པར་ཀུན་མཁྱེན་རང་བྱུང་ཞབས་དང་རྗེ་བརྒྱད་པ་ཡབ་སྲས། ཆོས་ཀྱི་རྒྱལ་པོ་ཀློང་ཆེན་རབ་འབྱམས་བཟང་པོ་དང་སྨིན་གླིང་སྐུ་མཆེད། འཇམ་དབྱངས་ས་སྐྱ་པ་ཁུ་དབོན། ཇོ་ནང་རྗེ་བཙུན་ཆེན་པོ། རྩོད་དུས་ཀྱི་ཐམས་ཅད་མཁྱེན་པ་ཆོས་ཀྱི་འབྱུང་གནས་སོགས་ཚད་མར་གྱུར་པའི་སྐྱེས་ཆེན་དམ་པ་མང་པོས་ལེགས་པར་གསུངས་པའི་གསུང་རབ་རྣམས་ལ་བརྟེན་ནས། སྐལ་མཉམ་གཞན་ལའང་ཅུང་ཟད་ཕན་པར་འདོད་པའི་བློས་སྦྱར་བ་འདི་ལས་བྱུང་བའི་དཀར་པོ་རྣམ་པར་འཕེལ་བ་གང་ཞིག་མཆིས་པས། ཐུབ་བསྟན་དྲི་མ་མེད་པ་ཡུན་རིང་དུ་གསལ་བར་བྱེད་ནུས་པར་ཤོག་ཅིགཅེས་པའོ། །
བཞི་པ་༼གང་ལ་བརྟེན་ནས་ལེགས་བྱས་དོན་ལྡན་དུ་སྨོན་པ་༽ནི། 
དེ་ཡིས་འགྲོ་རྣམས་བདེ་སྐྱིད་ཆོས་འཕེལ་ཞིང༌། །
ཚུལ་ཁྲིམས་རྣམ་དག་ཐོས་བསམ་སྒོམ་པ་ཡིས། །
རྒྱུད་སྦྱངས་ས་ལམ་མངོན་རྟོགས་མཐར་ཕྱིན་ཏེ། །
ཕྱམ་གཅིག་སྐུ་གསུམ་གོ་འཕང་ཐོབ་གྱུར་ཅིག །
བསམ་པ་དག་ཅིང་སྦྱོར་བ་བརྩོན་པའི་སྒོ་ནས་སྐྱེས་བུ་དམ་པ་རྣམས་ཀྱི་རྗེས་སུ་སློབ་པར་འདོད་པའི་ལེགས་བྱས་ཕྲ་མོ་བགྱིས་པ་དེ་ཡི་མཐུ་ལས། བསྟན་པ་གང་དུ་ཆགས་པའི་གཞི་མཐའ་ཡས་པའི་འགྲོ་བ་རྣམས་ལུས་སེམས་བདེ་ཞིང་སྐྱིད་པས་གནས་སྐབས་སུ་མངོན་པར་མཐོ་བ་དང༌། དམ་པའི་ཆོས་ཀྱི་སྤྱོད་པ་འཕེལ་བས་མཐར་ཐུག་ངེས་པར་ལེགས་པའི་ལམ་ཡོངས་སུ་རྫོགས་ཤིང༌། དེ་ལ་བརྟེན་ནས་རྒྱལ་བསྟན་རིན་པོ་ཆེ་ལུང་དང་རྟོགས་པའི་བདག་ཉིད་དར་ཞིང་རྒྱས་ལ་ཡུན་རིང་དུ་གནས་པ་དང༌། བསྟན་པའི་སྒོར་ཞུགས་པ་ཐམས་ཅད་ལྷག་པའི་ཚུལ་ཁྲིམས་ཀྱི་བསླབ་པ་ལ་ཉེས་པའི་སྐྱོན་གྱིས་མ་གོས་པར་རྣམ་པར་དག་ཅིང༌། ཐོས་པ་དང་བསམ་པ་དང་སྒོམ་པའི་ཤེས་རབ་རྣམ་པ་གསུམ་གྱིས་རྒྱུད་སྦྱངས་ནས། ས་བཅུ་དང་ལམ་ལྔའི་མངོན་པར་རྟོགས་པ་མཐར་ཕྱིན་ཏེ། མཁའ་ཁྱབ་ཀྱི་ཡིད་ཅན་མ་ལུས་པ་ཕྱམ་གཅིག་ཏུ་རྒྱལ་བ་སྐུ་གསུམ་ཡེ་ཤེས་ལྔ་དང་ལྡན་པའི་གོ་འཕང་མྱུར་དུ་ཐོབ་པར་གྱུར་ཅིགཅེས་སོ། །ཤོ་ལོ་ཀ་འདིས་ཀྱང་བསྟན་བཅོས་འདིའི་དབུ་ཞབས་ཀྱི་དོན་རྣམས་ལེགས་པར་བསྡུས་པའོ། །
ལྔ་པ་༼ནོངས་བཤགས་ཤིས་བརྗོད་ཀྱི་མཐར་དགེ་བ་༽ནི། 
འགལ་འཁྲུལ་རྩ་གསུམ་ཆོས་ཀྱི་སྤྱན་ལྡན་ལ། །
བཟོད་བཞེས་དག་ཚངས་མཆོག་ཏུ་དབུགས་དབྱུང་ནས། །
བསྟན་བཅོས་འདི་ཡང་ཐུབ་བསྟན་ཇི་སྲིད་བར། །
ཉི་ཟླ་བཞིན་དུ་ཀུན་སྣང་ཤིས་པ་སྩོལ། །
ཅེས་སྨྲས་ཏེ། བདག་བློ་རྨོངས་ཤིང་གཏི་མུག་པའི་གཞན་དབང་དུ་གྱུར་པས་ཚིག་གི་བརྗོད་ཚུལ་འགལ་བ་དང༌། དོན་གྱི་གནས་ལ་ནོར་ཞིང་འཁྲུལ་པ་དང༌། ཁྱད་པར་གསང་བ་ཟབ་མོའི་གནས་ལ་རས་ཆོད་དུ་གྱུར་པ་ལ་སོགས་པ་ཉེས་པའི་ཚོགས་གང་ཞིག་བགྱིས་པ་དེ་དག་ཐམས་ཅད། དཀོན་མཆོག་རྩ་བ་གསུམ་དང༌། གཟུར་གནས་མཁས་གྲུབ་ངེས་པར་ཆོས་ཀྱི་སྤྱན་རས་དང་ལྡན་པ་རྣམས་ཀྱི་སྤྱན་སྔར། སྙིང་ཐག་པ་ནས་བཤགས་ཤིང་བཟོད་པར་གསོལ་ན་ལེགས་པར་བཞེས་ལ་དག་ཚངས་མཆོག་ཏུ་དབུགས་དབྱུང་བ་དང༌། འཕགས་བོད་གཞུང་ལུགས་དུ་མའི་དོན་ཟབ་སྙིང་པོར་དྲིལ་བའི་བསྟན་བཅོས་འདིའང་ཐུབ་བསྟན་རིན་པོ་ཆེ་ཇི་སྲིད་འཚོ་ཞིང་གཞེས་པ་དེ་སྲིད་དུ་ནམ་ཡང་ཉམས་པ་མེད་པར། སྣང་བྱེད་ཉི་ཟླའི་དཀྱིལ་འཁོར་བཞིན་དུ་རིས་སུ་མ་ཆད་པར་ཁྱབ་ཅིང་ཐར་འདོད་ཀུན་ལ་ཕན་པའི་སྣང་བ་རྒྱུན་ཆགས་པར་འཕྲོ་བའི་བཀྲ་ཤིས་ཀུན་གྱི་བཀྲ་ཤིས་ཆེན་པོ། གྲགས་པའི་བཀྲ་ཤིས་སྙན་གྲགས་དགེ་བས་ས་གསུམ་དུ་ཁྱབ་པའི་བྱིན་རླབས་ཆུ་བོའི་རྒྱུན་བཞིན་དུ་སྩོལ་བར་མཛོད་ཅིག་ཅེས་བྱའོ། །
ཞེས་པ་ནི་རྩ་བའི་གཞུང་བགྱིས་གྲུབ་པའི་ཚུལ་ལས་བརྩམས་ཏེ་བྱེད་པོ་དང་བྱ་བའི་གནས་བསྟན་པ་ཉིད་དོ།། །། 
ཤྲཱི་ཤྲཱི་ཤྲཱི། སིདྡྷཾ་སྭསྟི་སརྦ་དཱ་སྥ་ར་ཎཾ་ཀུརྦྦནྟུ། 
དགེ་ལེགས་ཡོངས་གྲུབ་མཐའ་གཉིས་ལས་རྒྱལ་འཇིག་རྟེན་སྒྲོན་མེའི་བསྟན་པ་ལ། །མི་ཕྱེད་དད་པའི་པདྨོ་གྲོལ་ལས་འཆོས་སྐྱོབ་སྦྲང་རྩིའི་ཐིགས་ཕྲེང་ཟགས། །ལེགས་བཤད་བདུད་རྩིས་ལྟོ་བ་ཁེངས་པའི་མཁས་རྣམས་བཅུད་དུ་མི་ལེན་ཀྱང༌། །ཉི་ཚེའི་བློ་ཅན་བློ་ལྡན་བུང་བའི་ངག་གི་གླིང་བུ་སྐུལ་བའི་རྒྱུ། །སྔོན་ཆད་མ་བཤད་ལེགས་པར་བཤད་པའི་ཆོས་ཀྱི་མིག་བུ་ཆེས་ཕྲ་ཞིང༌། །བཤད་པ་རྣམས་ཀྱང་དགོངས་པ་སྣ་ཚོགས་དོན་ལ་ཞུགས་པའི་རྣམ་དཔྱོད་དམན།  །གང་ཞིག་བཤད་འདི་ཚད་མར་གྱུར་རྣམས་རྗེས་སུ་འབྲངས་ལས་རང་བཟོ་མེད། །ཁྱད་པར་དུ་ཡང་འཇམ་མགོན་དགྱེས་པའི་ཞལ་གྱི་ལུང་ཡིན་བསྟེན་པར་འོས། །བསོད་ནམས་བློ་གྲོས་གཉི་ག་ལྡན་པའི་སྐྱེ་བོ་འཇིག་རྟེན་འདི་ན་དཀོན། །དེ་ལྡན་ལེགས་བཤད་ནོར་བུའི་ཕུང་པོར་དེང་སང་བྱི་དོར་བྱེད་པ་བྲལ། །ཅུང་ཟད་བསྟེན་པ་རྣམས་ནི་ཐར་པའི་དབུལ་བ་གཏན་དུ་འཕྲོག་པས་ན། །གཅེས་གནད་དབྱིག་གི་སྙིང་པོ་བཏུས་འདིས་བློ་ལྡན་ཡུན་རིང་འབྱོར་བར་ཤོག །ཀུན་རྨོངས་ར་རི་བརྒྱ་ཡིས་ཁེབས་ལ་དྲི་བྲལ་བློ་མིག་ག་ལ་ཡོད། །ལུགས་ཀུན་མཐོང་ལ་མོས་པས་ཞུགས་ཕྱིར་ཕྱོགས་འཛིན་གཉེར་ཁའི་སྙིང་ཁམས་མེད། །སོ་སོའི་ལམ་དུ་བདེན་པར་སྨྲས་འདིར་ཆེན་པོ་ཕལ་ཅིག་མི་དགེས་ཀྱང༌། །བླ་མ་རྒྱལ་བ་སྲས་དང་བཅས་ལ་དགྱེས་མཆོད་སྤྲིན་ཕུང་སྟུག་པོར་ཤོག །ཕྱོགས་རེར་གུས་པའི་ཡིད་ཅན་དག་ཀྱང་ཆོས་ཀུན་བགྲོད་པ་གཅིག་པའི་ཚུལ། །མཁའ་ལྟར་མཐོང་བའི་མིག་བུ་རབ་བྱེ་རིས་མེད་སངས་རྒྱས་བསྟན་པའི་བཅུད། །དད་གསུམ་མགྲིན་པས་ཅི་དགར་འཐུངས་ལས་མྱོང་བ་སྐྱུགས་པའི་དག་བྱེད་ཀྱིས། །ཕྱོགས་ལྷུངས་ཉེས་པའི་དྲི་ཀུན་བཀྲུས་ཏེ་དམ་ཆོས་རྒྱ་མཚོ་རྒྱས་བྱེད་ཤོག །གཞན་ལུགས་དགག་དང་རང་ལུགས་བསྒྲུབ་ཕྱིར་མཁས་པའི་སྙེམས་པས་འདི་མ་བྱས། །ཆོས་སྒོ་བསམ་ཡས་ཕྱོགས་ཙམ་མཚོན་ཕྱིར་སྔོན་གྱི་མཁན་པོའི་རྗེས་སུ་འབྲངས། །རྨོངས་པས་ཁེབས་ལ་ནོར་བུའི་སྒྲོན་མེ་ཐོས་པས་བཀྲེན་ལ་བདུད་རྩིའི་གཏེར། །ཕྱོགས་སུ་མ་ལྷུངས་རིན་ཆེན་མཆོད་སྡོང་བསམ་པ་བཞིན་དུ་འདོད་འཇོར་ཤོག །རྒྱུ་རྐྱེན་འབྲས་བུའི་རྟེན་ཅིང་འབྲེལ་འབྱུང་ཕྱིན་ཅི་མ་ལོག་ཁོང་ཆུད་ནས། །བླང་དོར་གནས་ལ་འཇུག་ལྡོག་མཁས་པས་གཞི་དང་ལམ་གྱི་འཁྲུལ་པ་སེལ། །རྣམ་པ་ཀུན་མཁྱེན་ཐབས་ལ་མ་རྨོངས་མཁྱེན་བཟང་གསེར་གྱི་ཉིན་མོར་བྱེད། །ཆོས་ཁམས་མཁའ་ལ་རྟག་ཏུ་འཆར་བས་ཡང་དག་ལྟ་བའི་ལམ་གསལ་ཤོག །འཇིག་རྟེན་གསུམ་ན་ཕན་བདེའི་ལམ་སྟོན་ཉན་པོ་རྣམས་ལ་ཀུན་དགའི་དཔལ་སྐྱེད་ཐོག་མར་དགེ་བ་དང༌། །རབ་ཏུ་སྦྱོར་བ་བདེ་ཞིང་ལེགས་པས་མཐའ་གཉིས་སྤངས་པ་དབུ་མའི་ལམ་སྟོན་བར་དུ་དགེ་བ་དང༌། །དྲི་མ་མེད་ཅིང་ཤིན་ཏུ་མཐར་ཕྱིན་ཞི་སྒོ་གཅིག་པའི་ཕྱག་རྒྱ་དང་ལྡན་ཐ་མར་དགེ་བ་ཡི། །བཀྲ་ཤིས་རྒྱན་བཀོད་མཁའ་སྙིང་ནོར་བུའི་གཞལ་མེད་ཁང་པར་རྟག་ཏུ་ཕུན་སུམ་ཚོགས་པས་འབྱོར་གྱུར་ཅིག །
ཅེས་ཤེས་བྱ་ཀུན་ལ་ཁྱབ་པའི་གཞུང་གོ་སླ་གཙོར་བཏོན་པས་ཉུང་ངུའི་ཚིག་གིས་ཅུང་ཟད་འགྲེལ་པ་འདིའང༌། ཐུབ་བསྟན་ཡོངས་སུ་རྫོགས་པའི་སྣང་བྱེད། ཐམས་ཅད་མཁྱེན་གཟིགས་ཆེན་པོ་འཇམ་དབྱངས་མཁྱེན་བརྩེའི་དབང་པོའི་ཞལ་སྔ་ནས་ཀྱིས། སྐུ་གསུང་ཐུགས་ཀྱི་རྟེན་མཆོག་གིས་ཐོག་དྲངས་གནང་སྐྱེས་གྱ་ནོམ་པ་དང་བཅས་ཆེད་དུ་བསྐུལ་བའི་གསུང་གསང་ཨུ་དུམྦ་རའི་ཕྲེང་བ་ཚངས་པའི་རྒྱན་དུ་སྩལ་བའི་རྐྱེན་ལ་བརྟེན། འཇིག་རྟེན་དབང་ཕྱུག་ཀརྨ་པ་དང་བྱམས་མགོན་ཏཱའི་སི་ཏུ་གཙོ་བོར་གྱུར་པའི་ཡོངས་འཛིན་ཁྱད་པར་ཅན་དུ་མའི་ཐུགས་རྗེའི་གྲིབ་བསིལ་དུ་ངལ་འཚོ་བ། མང་ཐོས་སྤོང་བ་པའི་གཟུགས་བརྙན་ཀརྨ་ངག་དབང་ཡོན་ཏན་རྒྱ་མཚོ་ཕྲིན་ལས་ཀུན་ཁྱབ་དཔལ་བཟང་པོའམ། བརྡ་སྤྲོད་རིག་པའི་བཏགས་མིང་བློ་གཏེར་རབ་དགའ་ཚངས་བྱུང་སྙེམས་པའི་ལང་ཚོའི་ཟླ་སྣང་སོགས་མིང་མང་ལྡན་པའི་གྱི་ན་བས། མདོ་ཁམས་བཀའ་བརྒྱུད་ཀྱི་གདན་ས་ཆེན་པོ་དཔལ་སྤུངས་ཐུབ་བསྟན་ཆོས་འཁོར་གླིང་གི་ཡང་དབེན་དཔལ་གྱི་དེ་བཱི་ཀོ་ཊི་གསུམ་པའི་མདུན་ངོས་ཙཱ་འདྲ་རིན་ཆེན་བྲག་གི་སྒྲུབ་གནས་སུ་རྩ་བར་འགྲེལ་པ་སྦྱར་བ་བཅས་དབྱར་དགུན་ཐོག་གཅིག་ལ་བརྒྱུད་མར་བྲིས་པའི་གླེགས་བམ་ཡོངས་རྫོགས་ཀྱི་ཡི་གེའི་འདུ་བྱེད་པ་ནི་སྡེ་སྣོད་གསུམ་འཛིན་ཅིང་བསླབ་པའི་བརྟུལ་ཞུགས་ལེགས་པར་འཆང་བ་ཀརྨ་བཀྲ་ཤིས་འོད་ཟེར་ནས་མཛད་པ་སྟེ། གནམ་ལོའི་རྒྱལ་པོ་ཤིང་བྱི་ས་ག་ཟླ་བའི་དཀར་ཕྱོགས་ཀྱི་དགའ་བ་གཉིས་པ་རྒྱལ་དང་ཕུར་བུ་འགྲུབ་པའི་སྦྱོར་བ་བཟང་པོ་དང་ལྡན་པའི་སྔ་དྲོའི་ཆར་ལེགས་པར་གྲུབ་པ་འདིས་ཀྱང་ཕན་བདེའི་འབྱུང་གནས་རྒྱལ་བའི་བསྟན་པ་རིན་པོ་ཆེ་ཡུན་དུ་གནས་ཤིང༌། སྐྱེ་དགུ་མཐའ་ཡས་པ་ལ་ཡང་དག་པའི་ལམ་བཟང་རབ་ཏུ་གསལ་བའི་རྒྱུར་གྱུར་ཅིག དགེ་ལེགས་འཕེལ།། །།
